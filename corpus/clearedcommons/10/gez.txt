ኦሪት ዘኢየሱስ ወኮነ እምድኅረ ሞተ ገብረ እግዚአብሔር ተናገሮ ለኢየሱስ ወልደ ነዌ ለላእኩ ለሙሴ እንዘ ናሁ ሞተ ቍልዔየ ወይእዜኒ ተንሥእ ወዕድዎ ለዝንቱ ዮርዳንስ አንተ ወኵሉ ዝንቱ ሕዝብ ውስተ እንተ እሁበክሙ አነ ለክሙ ለደቂቀ እስራኤል ኵሎ መካነ ኀበ ኬደት እግርክሙ ለክሙ እሁበክሙዎ በከመ እቤሎ ለሙሴ እምነ ገዳም ወአንጢሊባኖን ፈለግ ዐቢይ ፈለገ ኤፍራጥስ ኵሎ ምድሮ ለኬጥያዊ ወእስከ ደኃሪት ባሕር ወእምነ ምዕራበ ፀሐይ ይኩንክሙ ደወልክሙ ወአልቦ ሰብአ ዘይትቃወም ቅድሜክሙ በኵሉ መዋዕለ ሕይወትከ ወበከመ ሀለውኩ ምስለ ከማሁ እሄሉ ምስሌከ ወኢየኀድገከ ወኢይትዔወረከ ጽናዕ ወትባዕ እስመ አንተ ትከፍሎሙ ለዝንቱ ሕዝብ ምድረ እንተ መሐልኩ ለአበዊሆሙ ከመ አሀቦሙ ወባሕቱ ጽናዕ ወትባዕ ጥቀ ከመ ትዕቀብ ወትግበር ኵሎ ሕገ ዘከመ አዘዘከ ቍልዔየ ወኢትትገሐሥ እምኔሁ ኢለየማን ወኢለፀጋም ከመ ታእምር ኵሎ ዘከመ ተሐውር ወኢትትኀደግ መጽሐፉ ለዝንቱ ሕግ እምነ አፉከ ወአንብብ ቦቱ መዐልተ ወሌሊተ ከመ ታእምር ገቢረ ኵሎ ዘጽሑፍ ውስቴቱ እስመ ትረትዕ ፍኖትከ ወቦቱ ትጠብብ ወናሁ እኤዝዘከ ትባዕ ወጽናዕ ወኢትፍራህ ወኢትደንግፅ እስመ ሀለወ እግዚአብሔር ምስሌከ አምላክከ ውስተ ኵሉ ዘሖርከ ወአዘዞሙ ለጸሐፍተ ሕዝብ ወይቤሎሙ ባኡ ውስተ ማእከለ ትዕይንት ወአዝዝዎሙ ለሕዝብ ወበልዎሙ አስተዳልው ለክሙ ሥንቀ እስመ ሠሉስ መዋዕል ተዐድውዎ ለዝንቱ ዮርዳንስ አንትሙ ወትበውኡ ትርከቡ ምድረ እንተ ይሁበክሙ እግዚአብሔር አምላከ አበዊክሙ ከመ ትትወረስዋ ወለሮቤልሂ ወለጋድሂ ወለመንፈቀ ነገደ መናሴሂ ይቤሎሙ ተዘከሩ ዘአዘዘክሙ ቍልዔሁ ለእግዚአብሔር ወይቤለክሙ ናሁ አዕረፈክሙ እግዚአብሔር ለክሙ ወወሀበክሙ ዛተ ምድረ ለይንበራ አንስቲያክሙ ወደቂቅክሙ ወእንስሳክሙ ውስተ ዛቲ እንተ ወሀበክሙ በማዕዶተ ዮርዳንስ ወአንትሙሰ ዕድው ቅኑታኒክሙ አኀዊክሙ ኵሉ ጽኑዓኒክሙ ወተቃተሉ ሎሙ ምስሌሆሙ አመ ያዐርፎሙ እግዚአብሔር አምላክነ ለአኀዊክሙ ከማክሙ ወይወርሱ እሙንቱኒ ምድሮሙ እንተ ይሁቦሙ እግዚአብሔር አምላክነ ወተአትው እንከ አሐዱ አሐዱ እምኔክሙ ውስተ ርስቱ ወተዋረስዋ አንትሙኒ ለዛቲ እንተ ወሀበክሙ ቍልዔሁ ለእግዚአብሔር በማዕዶተ ዮርዳንስ በመንገለ ምሥራቀ ፀሐይ ወአውሥእዎ ለኢየሱስ ወይቤልዎ ኵሎ ዘአዘዝከነ ወነሐውር መካነ ኀበ ፈነውከነ ወበከመ ተአዘዝነ ለሙሴ በኵሉ ከማሁ ንትኤዘዝ ለከሂ ወባሕቱ ምስሌከሂ ለየሀሉ እግዚአብሔር በከመ ሀለወ ምስለ ወብእሲ ዘኢተአዘዘ ለከ ወዘክሕደከ ወኢሰምዐ ቃለከ ዘአዘዝካሁ ለይሙት ወይእዜኒ ጽናዕ ወትባዕ ወፈነወ እምነ ሳጢን ክልኤተ ወራዙተ ሰብአ ዐይን ጽምሚተ ወይቤሎሙ ዕረጉ ወርእይዋ ለይእቲ ወለኢያሪኮሂ ወሖሩ እልክቱ ክልኤቱ ወራዙት ወቦኡ ውስተ ኢያሪኮ ወቦኡ ውስተ አሐቲ ብእሲት ዘማ እንተ ስማ ራአብ ወኀደሩ ህየ ወአይድዕዎ ለንጉሠ ኢያሪኮ ወይቤልዎ ናሁ ቦኡ ዝየ ዕደው በሌሊት እምነ ደቂቀ እስራኤል ሰብአ ዐይን ከመ ይርአዩ ብሔረ ወለአከ ንጉሠ ኢያሪኮ ኀበ ራአብ ወይቤ በልዋ ለራአብ አውፅኢአ ዕደወአ እለአ ቦኡአ ኀቤኪአ በሌሊትአ ወቦኡአ ቤተኪአ ሰብአ ዐይንአ እሙንቱአ ወከመአ ይርአዩአ ብሔረአ መጽኡአ ወነሥአቶሙ ይእቲ ብእሲት ለእልክቱ ዕደው ክልኤቱ ወኀብአቶሙ ወትቤ ዕደውሰ ቦኡ ኀቤየ ወኢያእመርኩ እምአይቴ እሙንቱ ወእንዘ ዕጽው ኆኅት በጽልመት ወፅኡ ውእቶሙ ዕደው ወኢያእመርኩ እንከ አይቴ ሖሩ ውእቶሙ ዕደው ወሑሩ ፍጡነ ወትልውዎሙ ወዴግንዎሙ ዮጊ ትረክብዎሙ ወይእቲሰ አዕረገቶሙ ውስተ ናሕስ ወኀብአቶሙ ማእከለ ዕፀው ውስተ ሕለት ዘውጡሕ ወዴገንዎሙ ውእቶሙ ዕደው እንበለ ይቢቱ ወይእቲሰ ዐርገት ኀቤሆሙ ውስተ ናሕስ ወትቤሎሙ አአምር ከመ አግብኦ እግዚአብሔር ለብሔር ለክሙ እስመ አምጽአ እግዚአብሔር ፍርሀተክሙ ላዕሌነ ወተመስው ኵሎሙ እለ ይነብሩ ውስተ ብሔር እምነ ገጽክሙ እስመ ሰማዕነ ከመ አይበሳ እግዚአብሔር ለባሕረ እምቅድመ ገጽክሙ አመ ወፃእክሙ እምነ ምድረ ግብጽ ወኵሎ ዘገብረ ላዕለ ነገሥተ አሞሬዎን እለ ሀለው ማዕዶተ ዮርዳንስ ለሴዎን ወለአግ እለ ሠሮክምዎሙ ወሶበ ሰማዕነ ንሕነ ደንገፀነ ልብነ ወኢተርፈት ነፍሰ አሐዱ እምኔነ እምነ ገጽክሙ እስመ እግዚአብሔር አምላክክሙ ውእቱ አምላክ በሰማይ በላዕሉ ወበምድር በታሕቱ ወይእዜኒ መሐሉ ሊተ በእግዚአብሔር በከመ ገበርኩ ምስሌክሙ ምሕረተ ከመ ትግበሩ ምስሌየ ምሕረተ ወምስለ አቡየ ወትሁቡኒ ተአምረ በጽድቅ ወአሕይው አቡየ ወእምየኒ ወአኀዊየኒ ወኵሎ ቤትየ ወኵሎ ዘዚአሆሙ ወአድኅኑ ነፍሰነ እምነ ወይቤልዋ እሙንቱ ዕደው ነፍስነ ህየንቴክሙ ውስተ ወትቤሎሙ ይእቲ አመ አግብአ እግዚአብሔር ለሀገርነ ውስተ እደዊክሙ ግበሩ ምሕረተ ምስሌየ ወጽድቀ ወይቤልዋ እሙንቱ ዕደው ለእመ ኢያይዳዕክሙ በእንቲአነ ምሕረተ ምስሌኪ አመ አግብአ እግዚአብሔር ለሀገርክሙ ለነ ወጽድቀ ወአውረደቶሙ በሐብል እንተ መስኮት እስመ ቤታ ውስተ ጥቅም ውእቱ ወነበረት ይእቲ ውስተ አረፍቱ ወትቤሎሙ እንተ አድባር ሑሩ ከመ ኢይርከቡክሙ እለ ይዴግኑክሙ ወተኀብኡ ህየ ሠሉሰ መዋዕለ ይገብኡ እለ ይዴግኑክሙ ወእምዝ ትገብኡ ውስተ ፍኖትክሙ ወይቤልዋ እሙንቱ ዕደው ንጹሓን ንሕነ እምነ መሐላኪ ዘአምሐልክነ ናሁ ንሕነ ንበውእ ውስተ ጽንፈ ህገር ወደዪ ዘንተ ፈትለ ቀይሐ ዘለይ ውስተ መስኮት እንተ እምኔሃ አውረድክነ ወአባኪኒ ወእመኪኒ ወአኀዊኪኒ አስተጋብኢ ኀቤኪ ውስተ ቤትኪ ወኵሉ ዘወፅአ አፍአ እምነ ኆኅተ ቤትኪ ይመውት ወንሕነሰ ንጹሓን ንሕነ እምነ ዝንቱ መሐላ ዘአምሐልክነ ወኵሉ ባሕቱ ዘሀለወ ምስሌኪ ውስተ ቤትኪ ላዕሌነ ኀጢአቱ ለእመ ሞተ ወለእመሰ ቦ ዘገፍዐነ ወከሠተ ነገረነ ንጹሓን ንሕነ እምነ ዝንቱ መሐላኪ ወትቤሎሙ ይኩን በከመ ትቤሉ ወፈነወቶሙ ወሖሩ ወአሰረት ዝክተ ተአምረ ዘለይ ውስተ መስኮታ ወወፅኡ ወሖሩ ውስተ አድባር ወነበሩ ህየ ሠሉሰ መዋዕለ ገብኡ እለ ዴገንዎሙ ወኀሠሥዎሙ እለ ዴገንዎሙ ወኢረከብዎሙ ውስተ ኵሉ ፍናዌ ወገብኡ እልክቱ ዕደው ወወረዱ እምነ ደብር ወኀለፉ ወበጽሑ ኀበ ወልደ ነዌ ወዜነውዎ ኵሎ ዘከመ ገብሩ ወይቤልዎ ለኢየሱስ አግብአ እግዚአብሔር ኵሎ ምድረ ውስተ እዴነ ወደንገፁ ኵሉ አሕዛብ እለ ይነብሩ ውስተ ይእቲ እምኔነ ወጌሠ በጽባሕ ወግዕዙ እምነ ሳጢን ወበጽሑ ዮርዳንስ ውእቱ ወኵሉ ደቂቀ እስራኤል ወኀደሩ ህየ እንበለ ይዕድው ወእምድኅረ ሠሉስ መዋዕል ቦኡ ጸሐፍት ማእከለ ትዕይንት ወአስተኃለፉ ለሕዝብ ወይቤሉ እምከመ ርኢክሙ ታቦተ ሕጉ ለእግዚአብሔር አምላክነ ወካህናቲነ ወሌዋውያኒነ እንዘ ይጸውርዋ ገዐዙ አንትሙኒ እምነ መካናቲክሙ ወትልው ድኅሬሃ ወባሕቱ ርሑቀ ይኩን ማእከሌክሙ ወማእከሌሃ መጠነ ዕሥራ ምእት በእመት ወበመስፈርቱ ቁሙ ወኢትቅረብዋ ከመ ታእምሩ ውስተ ፍኖት እንተ ተሐውሩ እስመ ኢሖርክምዋ ለይእቲ ፍኖት ትካት ወይቤሎሙ ለሕዝብ አንጽሑ ርእሰክሙ ለጌሠም እስመ ጌሠመ ይገብር እግዚአብሔር መድምመ ለክሙ ወይቤሎሙ ለካህናት እንዘ ንሥኡ ታቦተ ሕጉ ለእግዚአብሔር ወሑሩ ሕዝብ