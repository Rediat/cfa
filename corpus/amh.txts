“እውነት እላችኋለሁ፤ ኀጢአት፥ ስድብም ሁሉ ለሰው ልጆች ይሰረይላቸዋል። በመንፈስ ቅዱስ ላይ የሚሳደብ ሁሉ ግን የዘለዓለም ፍርድ ይፈረድበታል እንጂ አይሰረይለትም።” ርኩስ መንፈስ አለበት ብለዋልና። እናቱና ወንድሞቹም መጥተው በውጭ ቆመው ሊጠሩት ወደ እርሱ ላኩ። ብዙዎችም ሰዎች አብረውት ተቀምጠው ነበሩና ፥ “እናትህና ወንድሞችህ እነሆ በውጭ ቆመዋል፤ አንተንም ይፈልጉሃል ” አሉት። እርሱም መልሶ እንዲህ አላቸው ፥ “እናቴ ማን ናት? ወንድሞቼስ እነማን ናቸው?” በዙሪያው ተቀምጠው ወደ ነበሩትም ተመልክቶ ፥ “እነሆ እናቴም ወንድሞቼም እነዚህ ናቸው የእግዚአብሔርን ፈቃድ የሚያደርግ ሁሉ፥ እርሱ ወንድሜም፥ እኅቴም፥ እናቴም ነውና።” ዳግመኛም በባሕር ዳር ያስተምር ጀመር፤ በባሕርም ወደ ታንኳ ገብቶ እስኪቀመጥ ድረስ ብዙ ሰዎች ወደ እርሱ ተሰበሰቡ፤ ሰውም ሁሉ በባሕሩ ዳር በምድር ላይ ነበር። በምሳሌም ብዙ አስተማራቸው፤ ሲያስተምራቸውም እንዲህ አላቸው ፥ “ስሙ፥ እነሆ፥ ዘሪ ሊዘራ ወጣ። ሲዘራም በመንገድ የወደቀ ዘር ነበረ፤ ወፎችም መጥተው በሉት። አፈር በሌለበት በጭንጫ ላይም የወደቀ ነበረ፤ መሬቱም ጥልቅነት አልነበረውምና ፈጥኖ በቀለ። ፀሐይም በወጣ ጊዜ ጠወለገ፤ ሥርም አልነበረውምና ደረቀ። በእሾህ መካከልም የወደቀ ዘር ነበረ፤ እሾሁም ወጣና አነቀው፤ ፍሬም አላፈራም። በመልካም ምድር ላይም የወደቀ ዘር ነበረ፤ በቀለ፤ አደገም፤ ፍሬም ሰጠ፤ አንዱም ሠላሳ፥ ሌላውም ስድሳ፥ ሌላውም መቶ አፈራ። የሚሰማ ጆሮ ያለው ይስማ ” አለ። ብቻውንም በሆነ ጊዜ አብረውት የነበሩት ከዐሥራ ሁለቱ ደቀ መዛሙርቱ ጋር ምሳሌውን ጠየቁት። እርሱም እንዲህ አላቸው ፥ “ለእናንተ የእግዚአብሔርን መንግሥት ምስጢር ልታውቁ ተሰጥቶአችኋል፤ በውጭ ላሉት ግን፥ በምሳሌ ይሆንባቸዋል። ማየትን አይተው እንዳያውቁ፥ መስማትንም ሰምተው እንዳያስተውሉ፥ እንዳይመለሱ፥ ይቅርም እንዳልላቸው፥ ኀጢአታቸውም እንዳይሰረይላቸው።” እርሱም እንዲህ አላቸው ፥ “ይህቺን ምሳሌ አታውቁምን? እንግዲያ ምሳሌን ሁሉ እንዴት ታውቃላችሁ? ዘሪው የእግዚአብሔርን ቃል የሚዘራ ነው። ቃል በተዘራበት መንገድ ያሉም እነዚህ ናቸው፤ ቃሉን እንደ ሰሙ ያንጊዜ ሰይጣን መጥቶ የተዘራውን ቃል ከልባቸው ይወስዳል። ዳግመኛም በጭንጫ ላይ የተዘሩ፥ ቃሉን ሰምተው ፈጥነው በደስታ የሚቀበሉት ናቸው። ለጊዜው ነው እንጂ ሥር የላቸውም፤ ስለዚህም ቃል መከራ ወይም ስደት በሆነ ጊዜ ወዲያውኑ ይክዳሉ። በእሾህም መካከል የተዘሩ ቃሉን የሚሰሙ እኒህ ናቸው። የዚህ ዓለም ዐሳብና የባለጠግነት ማታለል፥ ሌላውም ምኟት ሁሉ ይገቡበትና ቃሉን ያንቁታል፤ እርሱም አያፈራም። በመልካም ምድር የተዘሩ ቃሉን ሰምተው የሚቀበሉት ናቸው፤ አንዱ ሠላሳ፥ አንዱም ስድሳ፥ አንዱም መቶ ቅንጣት የሚያፈሩ እነዚህ ናቸው። እንዲህም አላቸው ፥ “መብራትን አብርተው እንቅብ ሊደፉባት ወይም ከአልጋ በታች ሊያኖሩአት የሚያመጡኣት አሉን? በመቅረዝዋ ላይ ሊያኖሩአት አይደለምን? የሚሸሸግ ስውር የለም፤ የማይገለጥም የተሸፈነ የለም። የሚሰማ ጆሮ ያለው ይስማ።” እንዲህም አላቸው ፥ “የምትሰሙትን አስተውሉ፤ በሰፈራችሁበት በዚያ መስፈሪያ ይሰፍሩላችኋል፤ ይጨምሩላችኋልም። ላለው ይሰጡታል፤ ይጨምሩለታልም፤ የሌለውን ግን፤ ያን ያለውን እንኳ ይወስዱበታል።” እርሱም እንዲህ አላቸው ፥ “የእግዚአብሔር መንግሥት መልካም ዘርን በምድሩ ላይ እንደሚዘራ ሰው እንደዚሁ ናት። እርሱም በሌሊት ይተኛል፤ በመዐልትም ይነሣል፤ እርሱም ሳያውቅ ዘሩ ይበቅላል፤ ያድጋልም፤ ምድሪቱም ከእርስዋ ፍሬ ትሰጣለች፤ መጀመሪያ ቡቃያን፥ ከዚህም በኋላ ዛላን፥ ቀጥሎም በዛላው ላይ ፍጹም ሰብልን ትሰጣለች። ፍሬንም ፈጽሞ ባፈራ ጊዜ ያንጊዜ መከር ደርሶአልና፤ ማጭድ ይላካል።” እንዲህም አለ ፥ “የእግዚአብሔርን መንግሥት በምን እመስላታለሁ? ምንስ ትመስላለች? እንደ ሰናፍጭ ቅንጣት ናት፤ እርስዋም በምድር በተዘራች ጊዜ በምድር ካሉ አዝርዕት ሁሉ ታንሳለች። በተዘራችም ጊዜ ትበቅላለች፤ ከአትክልትም ሁሉ ትበልጣለች፤ የሰማይ ወፎችም በቅርንጫፎችዋ በታች ሊጠለሉ እስከሚችሉ ድረስ ታላላቅ ቅርንጫፎችን ታወጣለች።” መስማትን በሚችሉበት መጠን እንዲህ ባለ ብዙ ምሳሌ ቃሉን ነገራቸው። ያለ ምሳሌ ግን አልነገራቸውም። ለብቻቸውም ሲሆኑ ለደቀ መዝሙርቱ ሁሉን ነገር ይተረጒምላቸው ነበር። ያንጊዜም ሲመሽ ደቀ መዛሙርቱን ፥ “ወደ ማዶ እንሻገር ” አላቸው። ሕዝቡንም አሰናበተና በታንኳ ወሰዱት፤ ከእነርሱም ጋር ሌሎች ታንኳዎች ነበሩ። ጽኑ ዐውሎ ነፋስም ተነሣ፤ ከሞገዱም የተነሣ ውኃው ታንኳውን እስኪሞላው ድረስ ማዕበሉ ወደ ታንኳው ይገባ ነበር። እርሱ ግን በታንኳው በስተኋላ በኩል ተንተርሶ ተኝቶ ነበር፤ ቀስቅሰውም ፥ “መምህር ሆይ፥ ስንሞት አያሳዝንህምን?” አሉት። ተነሥቶም ነፋሱን ገሠጸው፤ ባሕርዋንም ፥ “ዝም በዪ፥ ጸጥ በዪ ” አላት፤ ነፋሱም ዝም አለ፤ ፍጹም ጸጥታም ሆነ። እንዲህም አላቸው ፥ “እናንተ ደካሞች ምን ያስፈራችኋል? እንዲህስ እምነት የላችሁም?” ታላቅ ፍርሀትንም ፈሩ፤ እርስ በርሳቸውም ፥ “እንግዲህ ባሕርም፥ ነፋስም የሚታዘዙለት ይህ ማን ነው?” ተባባሉ። ወደ ባሕር ማዶም ወደ ጌርጌሴኖን አገር ደረሱ፤ ከታንኳውም በወረደ ጊዜ ርኩስ መንፈስ ያደረበት ሰው ከመቃብር ወጥቶ ተገናኘው። እርሱም በመቃብር ይኖር ነበር፤ ማንም በእግር ብረት እንኳ ቢሆን ያሥረው ዘንድ አይችልም ነበር። ዘወትር በእግር ብረትና በሰንሰለት ይታሰር ነበርና፥ ነገር ግን እግር ብረቱን ይሰብርና ሰንሰለቱን ይቀጠቅጥ ነበር፤ ሊያሸንፈውም የሚችል አልነበረም። ዘወትርም በመቃብርና በተራራ፥ በመዐልትና በሌሊት ይጮህ ነበር፤ ሰውነቱንም በባልጩት ይቈርጥ ነበር። ጌታችን ኢየሱስንም ከሩቅ ባየው ጊዜ ሮጦ ሰገደለት። በታላቅ ድምፅም እየጮኸ ፥ “የልዑል እግዚአብሔር ልጅ ኢየሱስ ሆይ፥ ከአንተ ጋር ምን አለኝ? እንዳታሠቃየኝ በእግዚአብሔር አምልሃለሁ ” አለው። ያን ርኩስ መንፈስ ከእርሱ ውጣ ብሎት ነበርና። ጌታችን ኢየሱስም ፥ “ስምህ ማነው?” ብሎ ጠየቀው፤ እርሱም ፥ “ስሜ ሌጌዎን ነው፤ እኛ ብዙዎች ነንና ” አለው። ከሀገርም አስወጥቶ እንዳይሰድደው አብዝቶ ማለደው። ከዚያም በተራራው አጠገብ ብዙ የዕሪያ መንጋ ተሰማርቶ ነበር። እነዚያ አጋንንትም ፥ “እናድርባቸው ዘንድ ወደ ዕሪያዎች ስደደን ” ብለው በብዙ ማለዱት። ጌታችን ኢየሱስም ፈቀደላቸው፤ እነዚያ ርኩሳን መናፍስትም ወጥተው ወደ ዕሪያዎች ገቡ፤ መንጋዎቹም በርግገው ወደ ባሕሩ ተወረወሩ፤ እነርሱም ሁለት ሺህ ያህል ነበሩ፤ በባሕሩ ውስጥም ሰጠሙ። እረኟችም ሸሽተው በከተሞችና በመንደሮች ተናገሩ፤ እነርሱም የሆነውን ሊያዩ መጡ። ወደ ጌታችን ኢየሱስም መጡ፤ ጋኔን የያዘውን፥ ሌጌዎንም የነበረበትን ሰው ልቡ ተመልሶለት፥ ልብሱንም ለብሶ ተቀምጦ አዩትና ፈሩ። ያዩ ሰዎችም ጋኔን ለያዘው ሰው የሆነውንና በዕሪያዎቹም የተደረገውን ነገሩአቸው። ከሀገራቸውም ይወጣ ዘንድ ይማልዱት ጀመሩ። ወደ ታንኳው በወጣ ጊዜም ያ ጋኔን የወጣለት ሰው ከእርሱ ጋር ይኖር ዘንድ ማለደው። ጌታችን ኢየሱስም ከለከለው፤ “ወደ ቤትህ ወደ ወገኖችህ ሂድ፤ እግዚአብሔር ያደረገልህንም ታላቅ ነገር ሁሉ፤ ይቅር እንዳለህም ተናገር ” አለው። ሄዶም ጌታችን ኢየሱስ ያደረገለትን ሁሉ በዐሥሩ ከተሞች ይሰብክ ጀመር፤ ሁሉም አደነቁ። ዳግመኛም፥ ጌታችን ኢየሱስ በታንኳው ወደ ማዶ ተሻገረ፤ ብዙ ሰዎችም ወደ እርሱ ተሰበሰቡ፤ በባሕር ዳርም ነበረ። እነሆ ስሙ ኢያኢሮስ የተባለ የምኵuራብ ሹም የነበረ አንድ ሰው ወደ እርሱ መጣና አገኘው፤ ከእግሩ በታችም ወድቆ ሰገደለት። “ልጄ ልትሞት ደርሳለች፤ ነገር ግን ና እጅህን ጫንባት፤ ትድናለችም ” እያለ አብዝቶ ማለደው። ጌታችን ኢየሱስም ከእርሱ ጋር ሄደ፤ ብዙ ሰዎችም ተከተሉት፤ ይጋፉትም ነበር። ከዐሥራ ሁለት ዓመት ጀምሮ ደም ይፈስሳት የነበረች ሴት ነበረች። ከብዙዎች ባለ መድኀኒቶችም እጅግ ደከመች፤ ገንዘብዋንም ሁሉ ሰጥታ ጨረሰች፤ ነገር ግን እጅግ ባሰባት እንጂ ምንም የጠቀማት የለም። የጌታችን ኢየሱስን ነገር በሰማች ጊዜ መጣችና በሰው መኃል ገብታ በስተኋላው የልብሱን ጫፍ ዳሰሰች። የልብሱን ጫፍ የዳሰስሁ እንደ ሆነ እድናለሁ ብላለችና። ወዲያውም የደምዋ ምንጭ ደረቀ፤ ከደዌዋም እንደ ዳነች ራስዋ ዐወቀች። ጌታችን ኢየሱስም ኀይል ከእርሱ እንደ ወጣ ዐውቆ፥ ወደ ሰዎች መለስ ብሎ ፥ “ልብሴን ማን ዳሰሰ?” አላቸው። ደቀ መዛሙርቱም ፥ “ሕዝቡ ሲጋፋህ ታያለህ፤ አንተ ግን ማን ዳሰሰኝ? ትላለህ ” አሉት። ይህንም ያደረገውን ያይ ዘንድ ዘወር አለ። ሴቲቱም የተደረገላትን ስላወቀች ፈራች፤ እጅግም ተንቀጠቀጠች፤ ወደ ጌታችን ኢየሱስም መጥታ ሰገደችለት፤ እውነቱንም ሁሉ ነገረችው እርሱም ፥ “ልጄ ሆይ፥ ሃይማኖትሽ አዳነችሽ፥ በሰላም ሂጂ፤ ከደዌሽ ተፈወሺ ” አላት። ከእርስዋ ጋር ሲነጋገርም ሰዎች ከምኵuራቡ ሹም ቤት መጥተው ፥ “ልጅህ ሞታለች፤ እንግዲህ መምህርን አታድክመው ” አሉት። ጌታችን ኢየሱስም ሲያነጋግሩት በሰማ ጊዜ፥ የምኵuራቡን ሹም ፥ “እመን እንጂ አትፍራ ” አለው። ከጴጥሮስና ከያዕቆብ፥ ከያዕቆብ ወንድም ከዮሐንስም በቀር የሚከተለው ማንም እንዳይኖር ከለከለ። ወደ ምኵuራቡ ሹም ቤት በገባ ጊዜም ሲታወኩና፥ ሲያለቅሱ፥ እጅግም ሲጮኹ አገኛቸው። ገብቶም ፥ “ለምን ትጮኃላችሁ? ለምንስ ታለቅሳላችሁ? ልጅቱስ ተኝታለች እንጂ አልሞተችም ” አላቸው። በጣምም ሳቁበት፤ እርሱ ግን ሁሉን አስወጥቶ የብላቴናይቱን አባትና እናት፥ ከእርሱ ጋር የነበሩትንም ይዞአቸው ብላቴናይቱ ወደ አለችበት ገባ። የብላቴናይቱንም እጅ ይዞ ፥ “ጣሊታ ቁሚ ” አላት፤ ትርጓሜውም “አንች ብላቴና ተነሺ ” ማለት ነው። ያንጊዜም ያቺ ብላቴና ተነሥታ ወዲያና ወዲህ አለች፤ ዕድሜዋም ዐሥራ ሁለት ዓመት ነበር፤ ያንጊዜም ታላቅ መደነቅን ተደነቁ። ይህንም የሚያውቅ ማንም እንዳይኖር በብዙ መከራቸው፤ የምትበላውንም እንዲሰጡአት አዘዘ። ከዚያም ወጥቶ ወደ ሀገሩ ገባ፤ ደቀ መዛሙርቱም ተከተሉት። በሰንበትም በምኵuራብ ያስተምር ጀመረ፤ ብዙዎችም ያዳምጡት ነበር፤ “ይህ ሁሉ ነገር ለእርሱ ከየት ተሰጠው? የተሰጠችው ይህች ጥበብስ ምንድን ናት? በእጁም የሚደረገው ይህ ኀይል ምንድን ነው?” እያሉ ያደንቁ ነበር። “ይህ ጸራቢው የማርያም ልጅ አይደለምን? ወንድሞቹስ ያዕቆብና ዮሳ፥ ይሁዳና ስምዖንስ አይደሉምን? እኅቶቹስ ሁሉ በእኛ ዘንድ ያሉ አይደለምን?” እያሉ ይሰናከሉበት ነበር። ጌታችን ኢየሱስም እንዲህ አላቸው ፥ “በሀገሩ፥ በወገኑና በዘመዶቹ ካልሆነ በቀር ነቢይ አይናቅም።” እጁን ጭኖ ካዳናቸው ከጥቂት ድውያንም በቀር በዚያ ተአምራትን አላደረገም። ስለ አለማመናቸውም ተደነቀ፤ በመንደሮችም እያስተማረ ይመላለስ ነበር። ዐሥራ ሁለቱንም ወደ እርሱ ጠርቶ ሁለት ሁለት አድርጎ ላካቸው፤ በርኩሳን መናፍስት ላይም ሥልጣን ሰጣቸው። ለመንገድም ከበትር ብቻ በቀር እንጀራም ቢሆን፥ከረጢትም ቢሆን፥ መሐለቅም በመታጠቂያቸው እንዳይዙ አዘዛቸው። በእግራቸው ካለው ጫማ በቀርም ሁለት ልብስ እንዳይለብሱ አዘዛቸው። እንዲህም አላቸው ፥ “ከዚያ እስክትወጡ ድረስ በገባችሁበት ቤት በዚያው ተቀመጡ። ከማይቀበሉአችሁና ከማይሰሙአችሁ ሀገርም ከዚያ ወጥታችሁ ምስክር ሊሆንባቸው የእግራችሁን ትቢያ አራግፉ፤ እውነት እላችኋለሁ፥ ከዚያች ከተማ ይልቅ በፍርድ ቀን ሰዶምና ገሞራ ዕረፍትን ያገኛሉ።” ወጥተውም ሁሉ ንስሓ ይገቡ ዘንድ ሰበኩ። ብዙ አጋንንትንም አወጡ፤ ብዙ ድውያንንም ዘይት እየቀቡ ፈወሱአቸው። ንጉሥ ሄሮድስም ሰማ፤ “ስሙ ግልጥ ሆኖአልና፥ መጥምቁ ዮሐንስ ከሙታን ተለይቶ ተነሥቶአል፤ ስለዚህም ኀይል ይረዳዋል ” አለ። “ኤልያስ ነው ያሉም ነበሩ፥ ከነቢያት እንደ አንዱ ነቢይ ነው ” ያሉም ነበሩ፤ ሄሮድስ ግን ሰምቶ ፥ “ይህ እኔ ራሱን ያስቈረጥሁት ዮሐንስ ነው፤ እርሱ ከሙታን ተለይቶ ተነሥቶአል ” አለ። ሄሮድስ የወንድሙን የፊልጶስን ሚስት ሄሮድያዳን አግብቶ ነበርና በእርስዋ ምክንያት ጭፍሮቹን ልኮ ዮሐንስን ይዞ አስሮት ነበር፤ ዮሐንስ ሄሮድስን ፥ “የወንድምህን ሚስት ልታገባ አይገባህም ” ይለው ነበርና። 
