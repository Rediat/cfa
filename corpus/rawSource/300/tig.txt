ወዲ ዳዊት ወዲ ኣብርሃም ናይ ዝኾነ ናይ ኢየሱስ ክርስቶስ ትውልዲ መጽሓፍ፦ 2ኣብርሃም ንይስሓቅ ወለደ፤ ይስሓቅ ንያዕቆብ ወለደ፤ ያዕቆብ ንይሁዳን ነኅዋቱን ወለደ 3ይሁዳ ኸዓ ካብ ትእማር ንፋሬስን ንዛራን ወለደ ፋሬስ ንኤስሮም ወለደ ኤስሮም ንኣራም ወለደ 4ኣራም ንኣሚናዳብ ወለደ ኣሚናዳብ ንነኣሶን ወለደ ነኣሶን ንሰልሞን ወለደ 5ሰልሞን ካብ ረኣብ ንቦኤዝ ወለደ ቦኤዝ ካብ ሩት ንኢዮቤድ ወለደ ኢዮቤድ ንእሴይ ወለደ 6እሴይ ንንጉሥ ዳዊት ወለደ። ንጉሥ ዳዊት ካብ ሰበይቲ ኦርዮ ንሰሎሞን ወለደ 7ሰሎሞን ንሮብኣም ወለደ ሮብኣም ንኣብያ ወለደ ኣብያ ንኣሳፍ ወለደ 8ኣሳፍ ንኢዮሳፍጥ ወለደ ኢዮሳፍጥ ንኢዮራም ወለደ ኢዮራም ንዖዝያ ወለደ 9ዖዝያ ንኢዮኣታም ወለደ ኢዮኣታም ንኣካዝ ወለደ ኣካዝ ንሕዝቅያስ ወለደ 10ሕዝቅያስ ንምናሴ ወለደ ምናሴ ንኣሞጽ ወለደ ኣሞጽ ንኢዮስያስ ወለደ 11ኢዮስያስ ከዓ ብጊዜ ምርኮ ባቢሎን ንኢኮንያንን ነኅዋቱን ወለደ። 12ድኅሪ ምርኮ ባቢሎን ድማ ኢኮንያን ንሰላትያል ወለደ ሰላትያል ንዘሩባቤል ወለደ 13ዘሩባቤል ንኣብዩድ ወለደ ኣብዩድ ንኤልያቄም ወለደ ኤልያቄም ንኣዛር ወለደ 14ኣዛር ንሳዶቅ ወለደ ሳዶቅ ንኣኪም ወለደ ኣኪም ንኤልዩድ ወለደ 15ኤልዩድ ንኣልኣዛር ወለደ ኣልኣዛር ንማታን ወለደ ማታን ንያዕቆብ ወለደ 16ያዕቆብ ድማ ክርስቶስ ዝተብሃለ ኢየሱስ ንዝወለደት ንሕጹይ ማርያም ንዮሴፍ ወለደ። 17እምበኣር ኲሉ ትውልዲ ካብ ኣብርሃም ክሳዕ ዳዊት ዓሠርተ ኣርባዕተ ትውልዲ ካብ ዳዊት ክሳዕ ምርኮ ባቢሎን ዓሠርተ ኣርባዕተ ትውልዲ ካብ ምርኮ ባቢሎን ክሳዕ ክርስቶስ ድማ ዓሠርተ ኣርባዕተ ትውልዲ እዩ። 18ልደት ኢየሱስ ክርስቶስ ከምዙይ እዩ፦ እኖኡ ማርያም ንዮሴፍ ተሓጽያ እንተላ እንተይቲረቡ ብመንፈስ ቅዱስ ጠኒሳ ተረኽበት። 19ሕጹያ ዮሴፍ ግና ጻድቕ ስለ ዝነበረ ብኅቡእ ክኃድጋ ድኣ ሓሰበ እምበር ክገልጻ ኣይደለየን። 20እዙይ እናሓሰበ እንተሎ እንሆ መልኣኽ እግዚኣብሔር ብሕልሚ ተርአዮ ከምዙይ ድማ በሎ፦ ዮሴፍ ወዲ ዳዊት እቲ ኻብኣ ዝውለድ ብመንፈስ ቅዱስ ስለ ዝኾነ ንሕጽይትኻ ማርያም ምውሳዳ ኣይትፍራኅ። 21ወዲ ኽትወልድ እያ ንሱ ንሕዝቡ ኻብ ኃጢኣቶም ከድኅኖም እዩሞ ስሙ ኢየሱስ ክትብሎ ኢኻ። 22- 23እዝ ዂሉ ዝኾነ ድማ እቲ እግዚኣብሔር ብነቢይ እንሆ ድንግል ክትጠንስ ወድውን ክትወልድ እያ ስሙ ኸዓ ኣማኑኤል ክብልዎ እዮም ትርጕሙ ድማ እግዚኣብሔር ምሳና› ማለት እዩ ኢሉ ዝተዛረባ ምእንቲ ኽፍጸም እዩ። 24ዮሴፍ ካብ ድቃሱ ተሢኡ ኸምቲ መልኣኽ እግዚኣብሔር ዝኣዘዞ ገበረ፤ ንሕጽይቱ ማርያም ድማ ወሰዳ፤ 25በዂሪ ወዳ ኽሳዕ እትወልድ ኣይፈለጣን፤ ኢየሱስ ኢሉ ድማ ሰመዮ። ኢየሱስ ብዘመን ንጉሥ ሄሮድስ ኣብ ቤተ ልሔም ምድሪ ይሁዳ ምስ ተወለደ እንሆ ካብ ሃገር ምብራቕ ዝተልዓሉ ሰብኣ ሰገል ኮኸቡ ብምብራቕ ርኢና ኽንሰግደሉ መጺእና እሞ እቲ ዝተወልደ ንጉሥ ኣይሁድ ኣበይ ኣሎ? እናበሉ ናብ ኢየሩሳሌም በጽሑ። 3ንጉሥ ሄሮድስ እዙይ ሰሚዑ ደንግጸ፤ ኲሎም ሕዝቢ ኢየሩሳሌምውን ምስኡ ደንገጹ። 4ንሱ ድማ ንዂሎም ሊቃነ ካህናትን መምህራን ሕዝብን ኣኪቡ ክርስቶስ ኣበይ እዩ ዝውለድ? ኢሉ ጠየቖም። 5- 6ንሳቶም ከዓ ኣቲ ቤተ ልሔም ምድሪ ይሁዳ ንሕዝበይ እስራኤል ዝሕልዎም ንጉሥ ካባኺ ኽወጽእ እዩሞ ካብ ነገሥታት ይሁዳ ከቶ ኣይትንእስን ኢኺ› ዝብል ብነቢይ ተጽሒፉ ስለ ዘሎ ኣብ ቤተ ልሔም ምድሪ ይሁዳ እዩ በልዎ። 7ድኅርዙይ ሄሮድስ ንሰብኣ ሰገል ብኅቡእ ጸዊዑ ካብኣቶም ድማ ዘመን እቲ ዝተርኣዮም ኮኸብ ኣጸቢቑ ተረድአ። 8ናብ ቤተ ልሔም ድማ ሰደዶምሞ ኬድኩም ብዛዕባ እቲ ሕፃን ብጥንቃቐ መርምሩ። ምስ ረኸብኩምዎ ድማ ኣነ መጺአ ምእንቲ ኽሰግደሉ ንገሩኒ በሎም። 9ንሳቶም ከዓ ኻብቲ ንጉሥ ሰሚዖም ከዱ። እንሆ እቲ ብምብራቕ ዝረአይዎ ኮኸብ ኣብ ልዕሊ እቲ ሕፃን ዝነበራ ቦታ መጺኡ ኽሳዕ ዝቐውም መርሖም። 10ነቲ ኮኸብ ምስ ረአይዎ ካብ መጠን ንላዕሊ ተሓጐሱ። 11ናብ ቤት ኣትዮም ነቲ ሕፃን ምስ ማርያም እኖኡ ረአይዎ። ተደፊኦም ድማ ሰገዱሉ። ሣጹኖም ከፊቶም ከዓ ወርቅን ዕጣንን ከርበን ገጸ በረኸት ኣቕረቡሉ። 12ናብ ሄሮድስ ከይምለሱ ብሕልሚ ስለ ዘጠንቀቖም ብኻልእ መንገዲ ናብ ሃገሮም ተመለሱ። 13ንሳቶም ምስ ከዱ ኸዓ መልኣኽ እግዚኣብሔር ንዮሴፍ ብሕልሚ ተርአዮ፤ ሄሮድስ ነዝ ሕፃን ክቐትሎ ይደሊ ኣሎ እሞ ተሥእ ነዝ ሕፃንን ንኖኡን ኂዝካ ናብ ግብጺ ህደም ክሳዕ ዝነግረካ ኸዓ ኣብኡ ጽናሕ በሎ። 14ዮሴፍ ድማ ተሢኡ ነቲ ሕፃንን ንኖኡን ኂዙ ብለይቲ ናብ ግብጺ ኸደ። 15እቲ እግዚኣብሔር ብነቢይ ንወደይ ካብ ግብጺ ጸዋዕኽዎ ዝበሎ ምእንቲ ኽፍጸም ድማ ሄሮድስ ክሳዕ ዝመውት ኣብኡ ጸንሐ። 16ሽዑ ሄሮድስ እቶም ሰብኣ ሰገል ከም ዘላገጹሉ ምስ ረአየ ብዙኅ ተቖጥዐ እሞ ንዂሎም ሕፃናት ቤተ ልሔምን ኣብ ኲሉ ኸባቢኣን ንዝነበሩን ካብ ሰብኣ ሰገል ጠይቑ ብዝተረድኦ ዘመን ወዲ ኽልተ ዓመትን ካብኡ ንታሕትን ንዝነበሩ ሕፃናት ሠራዊቱ ልኢኹ ኣቕተለ። ሽዑ እቲ ብነቢይ ኤርምያስ፦ 17- 18 ኣብ ራማ ድምፅን ብዙኅ ዋይዋይታን ብኽያትን ተሰምዐ፤ ራሄል ምእንቲ ደቃ በኸየት ሞይቶም እዮም እሞ ምጽንናዕ ኣበየት ዝተብሃለ ተፈጸመ። 19ሄሮድስ ምስ ሞተ እንሆ ኣብ ግብጺ መልኣኽ እግዚኣብሔር ንዮሴፍ ብሕልሚ ተርአዮ እሞ 20 እቶም ነዝ ሕፃን እዙይ ክቐትልዎ ዝደልዩ ሞይቶም እዮም እሞ ተሥእ! ነዝ ሕፃንን ንኖኡን ኂዝካ ናብ ምድሪ እስራኤል ኪድ! በሎ። 21ንሱ ድማ ተሢኡ ነቲ ሕፃንን ንኖኡን ኂዙ ናብ ምድሪ እስራኤል ተመለሰ። 22ግና ኣርኬላዎስ ክንዲ ኣቦኡ ሄሮድስ ኣብ ይሁዳ ኸም ዝነገሠ ሰሚዑ ናብኡ ምኻድ ፈርኀ። ብሕልሚ ምስ ተገልጸሉ ድማ ናብ ምድሪ ገሊላ ኸደ። 23እቲ ብነቢያት ናዝራዊ ኽብሃል እዩ ዝተብሃለ ምእንቲ ኽፍጸም ናዝሬት ናብ እትብሃል ዓዲ መጺኡ ተቐመጠ። በቲ ወርኃት እቱይ ዮሓንስ መጥምቕ መንግሥተ ሰማያት ቀሪባ እያ እሞ ንስሓ እተዉ እናበለ ኣብ በረኻ ይሁዳ እናሰበኸ መጸ። 3እቲ ብነቢይ ኢሳይያስ ጐደና እግዚኣብሔር ጽረጉ መንገዱውን ኣቕንዑ › ኢሉ ኣብ በረኻ ዝእውጅ ድምፂ ኣዋጅ ነጋሪ ተብሂሉ ዝተነግረሉ ንሱ ዮሓንስ እዩሞ። 4ክዳኑ ኻብ ፀጕሪ ገመል ዝተሠርሐ ነበረ፤ ዕጣቕ ሕቝኡ ድማ ፈልቍ ቅርበት ቀለቡ ኸዓ ኣንበጣን መዓር ጽዴናን ነበረ። 5ሽዑ ሰብ ኢየሩሳሌምን ኲሎም ሰብ ይሁዳን ኲሉ ሃገር ዙርያ ዮርዳኖስን ናብኡ ይመጹ ነበሩ። 6ኃጢኣቶም እናተናዘዙ ኸዓ ኣብ ፈለግ ዮርዳኖስ ብዮሓንስ ይጥመቑ ነበሩ። 7ካብ ፈሪሳውያንን ሰዱቃውያንን ብዙኃት ክጥመቑ እንትመጹ ምስ ረአየ ኸምዙይ በሎም፦ ኣቱም ውሉድ ኣትማን ካብቲ ዝመጽእ መዓት ክተምልጡ መን ሓበረልኩም? 8እምበኣርከስ ንንስሓ ዘብቅዕ ፍረ ኣፍርዩ። 9ብልብኹም ኣብርሃም ኣቦ ኣለና› ብምባል እተምልጡ ኣይምሰልኩም። ንኣብርሃም ካብዘን ኣእማን እዚኣተን ውሉድ ከተሥአሉ ንእግዚኣብሔር ከም ዝከኣሎ እብለኩም ኣለኹ። 10እንሆ ሕዚ ማሕፀ ናብቲ ጕንዲ ኦም ተቐሪቡ ኣሎ። እምበኣር ጽቡቕ ፍረ ዘይፈሪ ዂሉ ኦም ይቝረጽ፤ ናብ ሓዊ ድማ ይድርበ። 11ኣነስ ንንስሓ ብማይ አጥምቐኩም ኣለኹ፤ እቲ ብድኅረይ ዝመጽእ ግና ካባይ ይኅይል እዩ፤ ኣነ ኣሣእኑ ኽፀውር እኳ ኣይበቅዕን እየ፤ ንሱ ብመንፈስ ቅዱስን ብሓውን ከጥምቐኩም እዩ። 12ዓውዱ ዘጽርየሉ መስአ ኣብ ኢዱ ዘለዎ እዩ፤ ስርናዩ ኣብ ቆፎኡ ኽእክብ፤ ነቲ ሓሰር ግና ብዘይጠፍእ ሓዊ ኸቓጽሎ እዩ። 13ሽዑ ኢየሱስ ብዮሓንስ ክጥመቕ ካብ ገሊላ ናብ ዮርዳኖስ መጸ። 14ዮሓንስ ግና ኣነ ደኣ ብኣኻ ኽጥመቕ ይግብአኒ እምበር ንስኻዶ ናባይ ትመጽእ! ኢሉ ኣበዮ። 15ኢየሱስ ከዓ ኲሉ ጽድቂ ኽንፍጽም ይግብአና እዩ እሞ ሕዝስ ኅደግ! ይኹን ደኣ ኢሉ መለሰሉ። ድኅርዙይ ይኹን በሎ። 16ኢየሱስ ምስ ተጠመቐ ሽዑ ንሽዑ ካብ ማይ ወፀ። እንሆ ኸዓ ሰማይ ተኸፈተ፤ መንፈስ እግዚኣብሔር ድማ ኸም ርግቢ ወሪዱ ኣብ ልዕሊኡ እንትዓልብ ረአየ። 17እንሆ ድማ ብእኡ ዝተሓጐስኩ ዝፈትዎ ወደይ እዙይ እዩ ዝብል ድምፂ ኻብ ሰማይ መጸ። 1ብድኅርዙይ መንፈስ ቅዱስ ንኢየሱስ ብዲያብሎስ ክፍተን ናብ በረኻ ወሰዶ። 2ኣርብዓ መዓልትን ኣርብዓ ለይትን ጾመ፤ ድኅርዙይ ጠመየ። 3እቲ ዝፍትኖ ድማ ቐሪቡ ወዲ እግዚኣብሔር እንተ ዄንኻስ እዘን ኣእማን እዚአን እንጀራ ይኹና በል በሎ። 4ኢየሱስ ግና ሰብ ካብ ኣፍ እግዚኣብሔር ብዝወፅእ ኲሉ ቓል ደኣ እምበር ብእንጀራ ጥራሕ ኣይነብርን እዩ› ዝብል ጽሑፍ ኣሎ ኢሉ መለሰሉ። 5ሽዑ ዲያብሎስ ናብታ ቕድስቲ ኸተማ ወሲዱ ኣብ ላዕለዋይ ጫፍ ቤተ መቕደስ ኣቖሞ። 6 ወዲ እግዚኣብሔር እንተ ዄንኻስ እግርኻ ብእምኒ ኸይትዕንቀፍ በእዳዎም ክፆሩኻ ንመላእኽቱ ምእንታኻ ይእዝዞም› ዝብል ጽሑፍ ኣሎ እሞ እስኪ ዘሊልካ ንታሕቲ ተወርወር በሎ። 7ኢየሱስ ድማ ንእግዚኣብሔር ኣምላኽካ ኣይትፈታተኖ› ዝብል ጽሑፍ ኣሎ በሎ። 8መሊሱ ዲያብሎስ ኬርና ነዊኅ ናብ ዝኾነ እምባ ወሲዱ መንግሥታት ኲሉ ዓለምን ክብሮምን ኣርኣዮ እሞ ተደፊእኻ እንተ ሰጊድካለይ እዝ ዂሉ ኽህበካ እየ በሎ። 10ሽዑ ኢየሱስ ንእግዚኣብሔር ኣምላኽካ ስገድ፤ ንእኡ በይኑ ድማ ኣምልኽ› ዝብል ጽሑፍ ኣሎ እሞ ኪድ ሰይጣን ካባይ ረሓቕ በሎ። 11ድኅርዙይ ዲያብሎስ ኃደጎ፤ እንሆ ድማ መላእኽቲ መጺኦም ኣገልገልዎ። 12ኢየሱስ ዮሓንስ ከም ዝተኣሰረ ምስ ሰምዐ ናብ ኣውራጃ ገሊላ ኣግለሰ። 13ንናዝሬት ኃዲጉ ድማ ኣብ ምድሪ ዛብሎንን ንፍታሌምን ኣብ ጥቓ ባሕሪ ናብ ዘላ ቅፍርናሆም መጺኡ ተቐመጠ። 14እዙይ ኸዓ እቲ ብነቢይ ኢሳይያስ፦ 15 ምድሪ ዛብሎንን ምድሪ ንፍታሌምን መንገዲ ባሕሪ ማዕዶ ዮርዳኖስ ኣሕዛብ ዝነብሩሉ ገሊላ 16ኣብ ጸልማት ዝነብር ሕዝቢ ዓብዪ ብርሃን ረአየ፤ ነቶም ኣብ ጸልማትን ኣብ ጽላሎት ሞትን ዝነብሩ ድማ ብርሃን ወጸሎም ዝተብሃለ ምእንቲ ኽፍጸም እዩ። 17ኢየሱስ ካብታ እዋን እቲኣ መንግሥተ ሰማያት ቀሪባ እያ እሞ ንስሓ እተዉ እናበለ ኽሰብኽ ጀመረ። 18ኢየሱስ ኣብ ጥቓ ባሕሪ ገሊላ እናተመላለሰ እንተሎ ኽልተ ኣኅዋት ጴጥሮስ ዝተብሃለ ስምዖንን እንድርያስ ሓዉን ኣሥገርቲ ዓሣ ስለ ዝነበሩ መርበቦም ናብ ባሕሪ እናደርበዩ ረአየ። 19ኢየሱስ ከዓ ኣነ ኣሥገርቲ ሰብ ክገብረኩም እየ ንዑ ተኸተሉኒ በሎም። 20ሽዑ ንሽዑ ድማ መርበቦም ኃዲጎም ተኸተልዎ። 21ካብኡ ቑሩብ ኅልፍ ኢሉ ኻልኦት ክልተ ኣኅዋት ያዕቆብ ወዲ ዘብዴዎስን ዮሓንስ ሓዉን ምስ ዘብዴዎስ ኣቦኦም ኣብ ጃልባ መርበቦም ከተዓራርዩ ርእዩ ጸውዖም። 22ንሳቶም ከዓ ነታ ጃልባን ነቦኦምን ኃዲጎም ሽዑ ንሽዑ ተኸተልዎ። 23ኢየሱስ ድማ ኣብ ኲላ ገሊላ ኣብ ናይ ኣይሁድ ኣብያተ ጸሎት እናመሃረ ብሥራት መንግሥቲ እግዚኣብሔር እናሰበኸ ኣብ ሕዝቢ ዘሎ ዂሉ ዓይነት ሕማም እናሕወየ ይዘዋወር ነበረ። 24ዝናኡውን ኣብ ኲላ ሶርያ ተሰምዐ ኲሎም ሕሙማት በብዓይነቱ ሕማምን ቃንዛን ዘለዎም ኣጋንንቲ ዝኃደርዎም በብወርኁ ዝለዓል ሕማም ዘለዎምን መፃጕዓትን ኣምጽኡሉ፤ ንሱ ድማ ኣሕወዮም። 25ካብ ገሊላን ካብ ዓሠርተ ከተማታትን ካብ ኢየሩሳሌምን ካብ ይሁዳን ካብ ማዕዶ ዮርዳኖስን ከዓ ብዙኃት ሕዝቢ ተኸተልዎ። 1ብዙኅ ሕዝቢ ምስ ረአየ ናብ እምባ ደይቡ ተቐመጠ፤ ደቀ መዛሙርቱ ድማ ናብኡ ቐረቡ። 2ከምዙይ እናበለ ድማ ኽምህሮም ጀመረ፦ 3 ብመንፈስ ድኻታት ዝኾኑ ብፁዓን እዮም፤ መንግሥተ ሰማያት ናታቶም እያሞ። 4ዝኃዝኑ ብፁዓን እዮም፤ ምጽንናዕ ኽረኽቡ እዮም እሞ። 5የዋሃን ብፁዓን እዮም፤ ንምድሪ ኽወርስዋ እዮም እሞ። 6ንጽድቂ ዝጠምዩን ዝጸምኡን ብፁዓን እዮም፤ ክጸግቡ እዮም እሞ። 7ዝምሕሩ ብፁዓን እዮም፤ ምሕረት ክረኽቡ እዮም እሞ። 8ንጹሃት ልቢ ብፁዓን እዮም፤ ንእግዚኣብሔር ክርእይዎ እዮም እሞ። 9ገበርቲ ሰላም ብፁዓን እዮም፤ ውሉድ እግዚኣብሔር ክበሃሉ እዮምሞ። 10ምእንቲ ጽድቂ ዝስደዱ ብፁዓን እዮም፤ መንግሥተ ሰማያት ናታቶም እያ እሞ። 11 ምእንታይ እንተ ጸረፉኹምን እንተሳጐጉኹምን ኲሉ ኽፉእውን ብሓሰት እንተ ተዛረቡልኩምን ብፁዓን ኢኹም። 12ነቶም ቅድሜኹም ዝነበሩ ነቢያት ከምኡ ኣሳጕጐምዎም እዮም እሞ ኣብ ሰማያት ዓስብኹም ብዙኅ ስለ ዝኾነ ተሓጐሱ ባህውን ይበልኩም። 13 ንስኻትኩም ናይ ምድሪ ጨው ኢኹም፤ ጨው መቐረቱ እንተ ጠፍአኸ ብምንታይ ይምቅር? ንደገ ተደርብዩ ብእግሪ ሰብ ክርገጽ እንተ ዘይኮይኑስ ዝጠቕሞ የብሉን። 14ንስኻትኩም ናይ ዓለም ብርሃን ኢኹም፤ ኣብ እምባ ዘላ ኸተማ ኽትክወል ኣይከኣላን እዩ። 15መብራህቲ ኣብ ገዛ ንዘሎ ዂሉ ምእንቲ ኸብርህ ኣብ በሪኽ መቐመጢኡ ተንብሮ እምበር ኣብ ትሕቲ ኸፈር ኣይተንብሮን። 16ከምኡ ኸዓ ነቲ ጽቡቕ ግብርኹም ርእዮም ኣብ ሰማያት ንዘሎ ኣቦኹም ምእንቲ ኸመስግንዎ ብርሃንኩም ኣብ ቅድሚ ሰብ ይብራህ። 17 ኣነ ንኦሪትን ንነቢያትን ክፍጽሞም ደኣ እምበር ክስዕሮም ዝመጻእኹ ኣይምሰልኩም። 18ሰማይን ምድርን ክሳዕ ዝኃልፍ ኲሉ ሕጊውን ክሳዕ ዝፍጸም ካብ ሕጊ የውጣ ወይ ሓንቲ ሕንጻጽ ከም ዘይትኃልፍ እማን እብለኩም ኣለኹ። 19እምበኣርከስ ካብዘን ኣናእሽቲ ትእዛዛት ንሓንቲ ዝጠሓሰ ከምኡውን ንሰብ ዝመሃረ ኣብ መንግሥተ ሰማያት ንእሽተይ ክኸውን እዩ። እናፈጸመ ዝምህር ግና ኣብ መንግሥተ ሰማያት ዓብዪ ክኸውን እዩ። 20ጽድቅኹም ካብ ጽድቂ መምህራን ሕግን ፈሪሳውያንን ኬርና እንተ ዘይበሊጹ ናብ መንግሥተ ሰማያት ከቶ ኣይትኣትዉን ኢኹም ኢለ እነግረኩም ኣለኹ። 21 ነቶም ቀዳሞት ዝቐተለ ክፍረዶ እዩ እሞ ኣይትቕተል › ከም ዝተብሃለ ሰሚዕኹም ኣለኹም። 22ኣነ ግና ንኃዉ ብዘይኮነ ዝቝጣዕ ዂሉ ኽፍረዶ እዩ፤ ንኃዉ ጨርቃም ዝብሎ ድማ ኣብ መጋባእያ ኽፍረዶ እዩ፤ ኣታ ዓሻ› ዝብሎውን ብገሃነመ እሳት ክፍረዶ እዩ እብለኩም ኣለኹ። 23እምበኣርከስ መባእኻ ናብ መሠውዒ እንተምጻእኻ ሓውካ ኸዓ ተቐይሙካ ምህላዉ ሽዑ እንተ ዘከርካ 24ነቲ መባእኻ ኣብኡ ኣብቲ ቕድሚ መሠውዒ ኃዲግካ ኺድሞ ኣቐዲምካ ምስቲ ሓውካ ተዓረቕ፤ ደኃር ተመሊስካ መባእኻ ኣቕርብ። 25ምስ መባእስትኻ ድማ ገና ኣብ መንገዲ እንተለኻ ቐልጢፍካ ተዓረቕ፤ እንተ ዘይኮነ እቲ መባእስትኻ ንፈራዲ ኣኅሊፉ ኸይህበካ እቲ ፈራዲ ድማ ናብ ሓሽከሩ ኸየኅልፈካ እቲ ሓሽከሩ ድማ ናብ ቤት ማእሰርቲ ኸየእትወካ። 26እታ ናይ መወዳእታ ሳንቲም ክሳዕ እትኸፍል ካብኣ ኸም ዘይትወፅእ እማን እብለካ ኣለኹ። 27 ነቶም ቀዳሞት ኣይትዘሙ› ከም ዝተብሃለ ሰሚዕኹም ኣለኹም። 28ኣነ ግና ንሰበይቲ ርእዩ ዝተመነያ ዂሉ ብልቡ ፈጺሙ ኣብኣ ዘመወ እብለኩም ኣለኹ። 29የማነይቲ ዓይንኻ እንተስሓተትካ ካባኻ መዝሒቕካ ደርብያ። ብዘሎ ኣካልካ ናብ ገሃነም ካብ ዝኣቱስ ሓንቲ ኣካልካ እንተ ጠፍአት ይሕሸካ። 30የማነይቲ ኢድካ እንተስሓተትካውን ካባኻ ቖሪጽካ ደርብያ። ምሉእ ኣካልካ ናብ ገሃነም ካብ ዝኣቱ ሓንቲ ኣካልካ እንተ ጠፍአት ይሕሸካ። 31 ንሰበይቱ ዝፈትሕ ኲሉ መፍትሒኣ ዝነግር ጽሑፍ ይሃባ› ተብሂሉ ኣሎ። 32ኣነ ግና ብምኽንያት ዝሙት እንተዘይኮይኑ ንሰበይቱ ዝፈትሕ ኲሉ ዘማዊት ይገብራ፤ እቲ ነታ ፍትሕቲ ዘእቱ ድማ ይዝሙ እብለኩም ኣለኹ። 33 ከምኡ ድማ ነቶም ቀዳሞት ማሕላኻ ንእግዚኣብሔር ሃብ እምበር ብሓሰት ኣይትምሓል › ከም ዝተብሃለ ሰሚዕኹም ኣለኹም። 34ኣነ ግና ብሰማይ ዝፋን እግዚኣብሔር ስለ ዝኾነ 35ወይ ብምድሪ መርገጽ እግሩ ስለ ዝኾነት ወይ ብኢየሩሳሌም ከተማ እቲ ዓብዪ ንጉሥ ስለ ዝኾነት ከቶ ኣይትምሓሉ እብለኩም ኣለኹ። 36ካብ ፀጕሪ ርእስኻ ሓንቲ ኸተፃዕዱ ወይ ክተጸልም ኣይትኽእልን ኢኻሞ ብርእስኻውን ኣይትምሓል። 37ነገርኩም እወ እወ› ወይ ከዓ ኣይኮነን ኣይኮነን› ደኣ ይኹን። ካብዙይ ዝኃለፈ ግና ካብቲ ኽፉእ እዩ። 38 ዓይኒ ኽንዲ ዓይኒ ስኒ ኽንዲ ስኒ› ከም ዝተብሃለ ሰሚዕኹም ኣለኹም። 39ኣነ ግና እብለኩም ኣለኹ፤ ንኽፉእ ብኽፉእ ኣይትቃወምዎ። የማነይቲ መትልሕኻ ንዝጸፍዐካ እታ ኻልአይትውን መልሰሉ። 40እጀ ጠባብካ ኽወስድ ኢሉ ንዝቃለሰካ ነጸላኻውን ኅደገሉ። 41ሓደ ምዕራፍ ክትከይድ ንዘገደደካ ክልተ ምዕራፍ ምስኡ ኺድ። 42ንዝለመነካ ሃቦ፤ ካባኻ ኽልቃሕ ንዝደልውን ኣይትኽልኣዮ። 43 ብጻይካ ኣፍቅር ጸላኢኻ ጽላእ › ከም ዝተብሃለ ሰሚዕኹም ኣለኹም። 44- 45ኣነ ግና ጸላእትኹም ፍተዉ፤ ንዝረግሙኹም መርቑ ። ውሉድ እቲ ኣብ ሰማያት ዘሎ ኣቦኹም ምእንቲ ኽትኮኑ ንሱ ንኽፉኣትን ንሕያዎትን ፀሓይ የብርቕ ንጻድቃንን ንኃጥኣንን ድማ ዝናም የዝንም እዩ እሞ ንዝጸልኡኹም ጽቡቕ ግበሩ፤ ስለ እቶም ዝጸርፉኹምን ዘሳጕጉኹምን ጸልዩ! እብለኩም ኣለኹ። 46ነቶም ዝፈትውኹም እንተ ፈተኹም እንታይ ዓስቢ ኣለኩም? ኃጢኣተኛታትውን ከምኡዶ ይገብሩ ኣይኮኑን? 47ነኅዋትኩም ጥራሕ ሰላምታ እንተ ሃብኩምከ እንታይ ኅልፊ ገበርኩም? ኣሕዛብስ ከምኡ ይገብሩ እንድዮም? 48 እምበኣርከ ኸምቲ ሰማያዊ ኣቦኹም ፍጹም ዝኾነ ንስኻትኩምውን ፍጹማን ኩኑ። 1ብሰብ ምእንቲ ኽትርኣዩ ኢልኩም ምጽዋትኩም ኣብ ቅድሚ ሰብ ከይትገብሩ ተጠንቀቑ። እንተ ዘይኮነ ካብቲ ኣብ ሰማያት ዘሎ ኣቦኹም ዓስቢ የብልኩምን። 2እምበኣርከስ ንስኻ ኽትምጽውት እንተለኻ እቶም ግብዛት ብሰብ ምእንቲ ኽንኣዱ ኣብ ኣብያተ ጸሎትን ዓበይቲ መንገድታትን ከም ዝገብርዎ ኣብ ቅድሜኻ መለኸት ኣይትንፋሕ። ዓስቦም ከም ዝተቐበሉ እማን እብለኩም ኣለኹ። 3- 4ንስኻ ግና ኽትምጽውት እንተለኻ የማነይትኻ እትገብሮ ጸጋመይትኻ ኣይትፍለጦ፤ ምጽዋትካ ብኅቡእ ይኹን፤ እቲ ብሥዉር ዝርኢ ኣቦኻ ድማ ብገሃድ ክፈድየካ እዩሞ። 5 እቶም ግብዛት ብሰብ ምእንቲ ኽርኣዩ ኣብ ናይ ኣይሁድ ኣብያተ ጸሎትን ኣብ ቀራናታት መንገድን ደው ኢሎም ክጽልዩ ይፈትዉ እዮም እሞ ክትጽልዩ እንተለኹም ከምኣቶም ኣይትኹኑ፤ ዓስቦም ከም ዝተቐበሉ እማን እብለኩም ኣለኹ። 6ንስኻ ግና ኽትጽሊ እንተለኻ ናብ ገዛኻ እቶ፤ ማዕጾኻ ዓጺኻ ድማ ናብቲ ብሥዉር ዘሎ ኣቦኻ ጸሊ። እቲ ብሥዉር ዝርኢ ኣቦኻ ድማ ብገሃድ ክፈድየካ እዩ። 7 ኣሕዛብ ብምብዛኅ ዘረባኦም ዝስምዑ እዩ ዝመስሎም እሞ ክትጽልዩ እንተለኹም ከምኣቶም ከንቱ ዘረባ ኣይተብዝኁ። 8እምበኣር ሰማያዊ ኣቦኹም እንተይለመንኩምዎ ዘድልየኩም ይፈልጥ እዩ እሞ ኣይትምሰልዎም። 9 ንስኻትኩምስ ክትጽልዩ እንተለኹም ከምዙይ በሉ፦ ኣብ ሰማያት እትነብር ኣቦና ስምካ ይቀደስ መንግሥትኻ ትምጻእ፤ 10ፍቓድካ ከምቲ ኣብ ሰማይ ከምኡ ድማ ኣብ ምድሪ ይኹን። 11ናይ ዕለት ምግብና ሎሚ ሃበና። 12ንሕና ንዝበደሉና ከም እንኃድገሎም በደልና ኅደገልና። 13ካብ ክፉእ ኣድኅነና እምበር ናብ ፈተና ኣይተእትወና። መንግሥትን ኃይልን ክብርን ንዘለዓለም ናትካ እዩሞ ኣሜን። 14 ንሰብ በደሎም እንተ ኃዲግኩምሎም ንኣኻትኩም ድማ ሰማያዊ ኣቦኹም በደልኩም ክኃድገልኩም እዩ። 15ንሰብ በደሎም እንተ ዘይኃዲግኩምሎም ግና ንኣኻትኩምውን ኣቦኹም በደልኩም ኣይኃድገልኩምን እዩ። 16 እቶም ግብዛት ጸወምቲ ምዃኖም ብሰብ ምእንቲ ኽረአዩ ገጾም የጸምልዉ እዮም እሞ ክትጾሙ እንተለኹም ከምኣቶም ገጽኩም ኣይተጸምልዉ። ዓስቦም ከም ዝተቐበሉ እማን እብለኩም ኣለኹ። 17- 18ንስኻ ግና ኽትጸውም እንተለኻ እቲ ብኅቡእ ዘሎ ኣቦኻ እምበር ከም እትጸውም ሰብ ከይፈልጥ ርእስኻ ተቐባእ፤ ገጽካውን ተሓጸብ። እቲ ብኅቡእ ዝርኢ ኣቦኻ ብገሃድ ክፈድየካ እዩ። 19 ብልዕን ምምራትን ኣብ ዘበላሽዎ ሰረቕቲ ዂዒቶም ኣብ ዝሰርቅዎ ንኣኻትኩም ኣብ ምድሪ ሃብቲ ኣይትኣክቡ። 20እኳ ደኣ ብልዕን ምምራትን ኣብ ዘየበላሽዎ ሰረቕቲ ዂዒቶም ኣብ ዘይሰርቅዎ ኣብ ሰማይ ሃብቲ ኣክቡ እምበር። 21ሃብትኻ ኣብ ዘለዎ ልብኻ ኣብኡ ኣሎ እሞ። 22 ናይ ሰብነት መብራህቲ ዓይኒ እዩ፤ ስለዙይ ዓይንኻ ጥዑ ይ እንተ ደኣ ኾይኑ ኲሉ ሰብነትካ ብሩህ ይኸውን። 23ዓይንኻ ሕሙም እንተ ኾይኑ ግና ዂሉ ሰብነትካ ጸልማት ይኸውን፤ እምበኣር እቲ ኣባኻ ዘሎ ብርሃን ጸልማት ካብ ኮነ ምጽልማቱ ኽንደይ ኮን ይብርትዕ! 24 ሓደ ኣገልጋሊ ንኽልተ ጐይቶት ከገልግል አይኽእልን፤ ነቲ ሓደ ኽጸልእ ነቲ ሓደ ኸፍቅር እዩ፤ ወይ ከዓ ነቲ ሓደ ከኽብር ነቲ ሓደ ኽንዕቕ እዩ። እምበኣር ንእግዚኣብሔርን ንገንዘብን ክትግዝኡ ኣይትኽእሉን ኢኹም። 25ስለዙይ ንሕይወትኩም ብትበልዕዎን ብትሰትይዎን ወይ ንሰብነትኩም ብትኽደንዎን ኣይትጨነቑ እብለኩም ኣለኹ። ሕይወት ካብ መብልዕ ሰብነት ከዓ ኻብ ክዳንዶ ኣይበልጽን እዩ? 26ነዕዋፍ ሰማይ ተመልከቱ፤ ናይ ሰማይ ኣቦኹም ደኣ ይምግቦም እምበር ኣይዘርኡ ኣይዓጽዱ ኣብ ማዕኸንውን ኣይእክቡን እዮም። ንስኻትኩምዶ ግዳ ኻብኣቶም የመና ኣይትበልጹን? 27ካባኻትኩምከ ተጨኒቑ ኣብ ልዕሊ ቑመቱ ሓንቲ እመት ክውስኽ ዝኽእል መን እዩ? 28ብዛዕባ ኽዳንከ ስለምንታይ ትጭነቑ? ዕምበባታት በረኻ ኣይፈትሉ ኣይደኽሙ ከመይ ኢሎም ከም ዝዓብዩ ተመልከቱ። 29ኣነ ግና ሰሎሞን እኳ በቲ ዂሉ ኽብሩ ኻብኣቶም ከም ሓደ ኸም ዘይተኸድነ እብለኩም ኣለኹ። 30እግዚኣብሔር ነዝ ሎሚ ዘሎ ጽባሕ ግና ናብ እቶን ዝድርበ ሣዕሪ በረኻ ኸምዙይ ገይሩ ዝኸድኖ ኻብ ኮነ ደኣ ኣቱም እምነት ዝጐደለኩም ንኣኻትኩም ግዳ ኽንደይ ኣብሊጹ ዘይኸድነኩም! 31እምበኣር እንታይ ክንበልዕ ኢና? እንታይ ክንሰቲ ኢና? እንታይከ ኽንክደን ኢና?› ኢልኩም ኣይትጨነቑ። 32ነዙይ ኲሉስ ኣሕዛብውን ይደልይዎ እዮም፤ ንኣኻትኩም ግና እዝ ዂሉ ኸም ዘድልየኩም ሰማያዊ ኣቦኹም ይፈልጥ እዩ። 33ንስኽ ግናእትኩምስ ኣቐዲምኩም መንግሥቲ እግዚኣብሔርን ጽድቁን ድለዩ እዝ ኲሉ ድማ ኽውሰኸኩም እዩ። 34እምበኣርከስ ጽባሕ ንርእሳ ትጭነቕ እያ እሞ ብዛዕባ ጽባሕ ኣይትጨነቑ፤ ንመዓልቲ መከራኣ የኣኽላ እዩ። ብዝፈረድኩምዎ ፍርዲ ኽፍረደኩም ብዝሰፈርኩምዎ መስፈርውን ክስፈረኩም እዩ እሞ ከይፍረደኩም ኣይትፍረዱ። 3ኣብ ዓይንኻ ዘሎ ጕንዲ ዘይረአኻስ ንምንታይ ኣብ ዓይኒ ኃውካ ዘሎ መንገፍ እትርኢ? 4ኣብ ዓይንኻ ጕንዲ እንተሎስ ከመይ ገይርካ ንሓውካ ካብ ዓይንኻ መንገፍ ከውፅአልካ› ትብሎ? 5ኣታ ግብዝ! ቅድም ካብ ዓይንኻ ጕንዲ ኣውጽእ፤ ብድኅሪኡ ኻብ ዓይኒ ኃውካ መንገፍ ንምውፃእ ኣጸቢቕካ ኽትርኢ ኢኻ። 6 ተመሊሶም ከይነኽስኹም ዝተቐደሰ ነገር ነኽላባት ኣይትሃቡ፤ በእጋሮም ከይረግጽዎ ድማ ዕንቍኹም ኣብ ቅድሚ ሓሰማታት ኣይትደርብዩ። 7 ለምኑ ኽወሃበኩም እዩ፤ ድለዩ ኽትረኽቡ ኢኹም፤ ማዕጾ ኳሕዂሑ ክኽፈተልኩም እዩ። 8ዝለመነ ዂሉ ይቕበል፤ ዝደለየውን ይረክብ፤ ማዕጾ ዝዃሕዂሐ ድማ ይኽፈተሉ እዩ። 9እንታዋይ ሰብ እዩ ኻባኻትኩም ወዱ እንጀራ እንተ ለመኖ እምኒ ዝህቦ? 10ወይ ከዓ ዓሣ እንተ ለመኖ ተመን ዝህቦ? 11እምበኣርከስ ንስኻትኩም እኳ ኽፉኣት እንተለኹም ንደቅኹም ሠናይ ውህብቶ ምሃብ ካብ ፈለጥኩም እቲ ኣብ ሰማይ ዘሎ ኣቦኹም ግዳ ንዝለመንዎ ኽንደይ ኣብዚኁ ሠናይ ነገር ዘይህቦም? 12እምበኣር ሕግን ነቢያትን እዙይ እዩ እሞ ከምቲ ሰባት ክገብሩልኩም እትደልይዎ ዂሉ ንስኻትኩምውን ከምኡ ግበሩሎም። 13 በታ ጸባብ በሪ እተዉ፤ እታ ናብ ጥፍኣት እትወስድ በሪ ገፋሕ መንገዳውን ሰፊሕ እዩሞ እቶም ናብኣ ዝኣትዉ ድማ ብዙኃት እዮም። 14እታ ናብ ሕይወት እትወስድ በሪ ግና ጸባብ እያ መንገዳውን ቀጢን እዩ፤ እቶም ዝረኽብዋ ኸዓ ውሑዳት እዮም። 15 ውሽጣቶም መንጠልቲ ተዃሉ እናሃለዉ ኣባጊዕ መሲሎም ካብ ዝመጹኹም ሓሰውቲ ነቢያት ተጠንቀቑ። 16ብፍሪኦም ክትፈልጥዎም ኢኹም፤ ካብ ኣሜከላ ፍረ ወይኒ ወይ ካብ ዳንዴር በለስዶ ይቕንጠብ? 17ከምኡ ድማ እቲ ጽቡቕ ኦም ጽቡቕ ፍረ ይፈሪ፤ እቲ ሕማቕ ኦም ከዓ ሕማቕ ፍረ ይፈሪ። 18ጽቡቕ ኦም ሕማቕ ፍረ ኽፈሪ ሕማቕ ኦም ድማ ጽቡቕ ፍረ ኽፈሪ ኣይኽእልን እዩ። 19ጽቡቕ ፍረ ዘይፈሪ ዂሉ ኦም ይቝረጽ፤ ናብ ሓዊ ድማ ይድርበ። 20እምበኣርከስ ብፍሪኦም ክትፈልጥዎም ኢኹም። 21ፍቓድ እቲ ኣብ ሰማይ ዘሎ ኣቦይ ዝገብር ደኣ እምበር ጐይታይ! ጐይታይ! ዝብለኒ ዂሉ ናብ መንግሥተ ሰማያት ኣይኣቱን እዩ። 22በታ መዓልቲ እቲኣ ብዙኃት ጐይታይ! ጐይታይ! ብስምካዶ ትንቢት ኣይተናገርናን? ብስምካዶ ኣጋንንቲ ኣየውፃእናን? ብስምካኸ ብዙኅ ተኣምራትዶ ኣይገበርናን?› ክብሉኒ እዮም። 23ሽዑ ኣነ ኣቱም ገበርቲ ዓመፃ ከቶ ኣይፈልጠኩምን እየ፤ ካባይ ረኃቑ!› ኽብሎም እየ። 24 ነዘን ቃላተይ ሰሚዑ ዝፍጽመን ኲሉ ገዝኡ ኣብ ልዕሊ ኰዂሒ ዝሠርሐ ለባም ሰብ ይመስል። 25ዝናም ዘነመ ወሓይዝ ወሓዙ ንፋሳትውን ነፈሱ ነቲ ገዛ ደፍእዎ፤ ኣብ ኰዂሒ ስለ ዝተመሥረተ ግና ኣይወደቐን። 26ነዘን ቃላተይ ሰሚዑ ዘይፍጽመን ኲሉ ኸዓ፤ ገዝኡ ኣብ ልዕሊ ኁፃ ዝሠርሐ ሰነፍ ሰብ ይመስል። 27ዝናም ዘነመ ወሓይዝ ወሓዙ ንፋሳት ነፈሱ ነቲ ገዛ ደፍእዎ ወደቐውን ኣወዳድቓኡ ድማ ዓብዪ ኾነ። 28ኢየሱስ ነዝ ነገር እዙይ ምስ ወድአ እቶም ሕዝቢ ብትምህርቱ ተደነቑ። 29ከም መምህራን ሕጊ ዘይኮነስ ሥልጣን ከም ዘለዎ ኾይኑ ይምህሮም ነበረ እሞ። 1ካብቲ እምባ ኽወርድ እንተሎ ብዙኃት ሰባት ተኸተልዎ። 2እንሆ ኸዓ ሓደ ለምጻም ቀሪቡ ጐይታይ! እንተፈቐራድካስ ክተንጽሀኒ ትኽእል ኢኻ እናበለ ሰገደሉ። 3ኢየሱስ ከዓ ኢዱ ዘርጊሑ ዳህሰሶ፤ ፍቓደይ እዩ፤ ንጻህ! ድማ በሎ፦ ሽዑ ንሽዑ ኸዓ ካብ ለምጹ ነጽሀ። 4ኢየሱስ ድማ ንሓደ እኳ ኸይትነግር ተጠንቀቕ! ግና ርእስኻ ንካህን ኣርኢ፤ ንኣኣቶም ንምስክር ምእንቲ ክኾኖምውን ከምቲ ሙሴ ዝኣዘዞ መባእ ኣቕርብ! በሎ። 5- 6ኢየሱስ ናብ ቅፍርናሆም ምስ ኣተወ ሓደ ሓለቓ ሚእቲ ናብኡ ቐሪቡ ጐይታይ! ወደይ መፃጕዕ ኾይኑ ኣብ ገዛ ደቂሱ የመና ይሳቐ ኣሎ እናበለ ለመኖ። 7ኢየሱስ ድማ መጺአ ኸሕውዮ እየ በሎ። 8እቲ ሓለቓ ሚእቲ ኸዓ ጐይታይ! ናብ ገዛይ ክትኣቱ ኣይግብአንን፤ ግና ብቓልካ ኣዝዝ ወደይ ድማ ኽሓዊ እዩ። 9ኣነውን ሹም እየ፤ ኣብ ትሕተይ ዝእዝዞም ወታደራት ኣለዉኒ፤ ነዙይ ኪድ› እብሎ ይኸይድ፤ ነቱይ ከዓ ነዓ› እብሎ ይመጽእ፤ ንሓሽከረይ ድማ ከምዙይ ግበር› እንተበልክዎ ይገብር በሎ። 10ኢየሱስ ነዙይ ሰሚዑ ተደነቐ፤ ምልስ ኢሉ ነቶም ዝስዕብዎ ዝነበሩ ድማ፦ እማን እብለኩም ኣለኹ፤ ክንድዙይ ዝኣክል እምነት ዘለዎ ኣብ እስራኤል እኳ ኣይረኸብኩን። 11ብዙኃት ካብ ምብራቕን ካብ ምዕራብን ክመጹ እዮም፤ ኣብ መንግሥተ ሰማያት ምስ ኣብርሃምን ይስሓቅን ያዕቆብንውን ክቕመጡ እዮም። 12ደቂ መንግሥቲ ግና ናብቲ ኣብ ወፃኢ ዘሎ ጸልማት ክድርበዩ እዮም፤ ኣብኡ ድማ ብኽያትን ምሕርቃም ኣስናንን ክኸውን እዩ በሎም። 13ሽዑ ኢየሱስ ነቲ ሓለቓ ሚእቲ ኪድ ከም ዝኣመንካዮ ይኹነልካ በሎ። እቲ ወዱ ኸዓ በታ ሰዓት እቲኣ ሓወየ። 14ኢየሱስ ናብ እንዳ ጴጥሮስ ምስ ኣተወ ንሓማት ጴጥሮስ ብረስኒ ተትኂዛ ደቂሳ ረኸባ። 15ኢዳ ምስ ዳህሰሳ ግና ረስና ኃደጋ፤ ተሢኣ ድማ ኣገልገለቶም። 16- 17ምስ መሰየ ኣጋንንቲ ዝኃደርዎም ብዙኃት ናብኡ ኣምጽኡ፤ እቲ ብነቢይ ኢሳይያስ ንሱ ድኻምና ወሰደ ሕማምናውን ፆረ ዝተብሃለ ምእንቲ ኽፍጸም ብቓሉ መናፍስቲ ኣውፅአ፤ ሕማም ንዘለዎም ኲሎም ድማ ኣሕወዮም። 18ኢየሱስ ኣብ ዙርያኡ ብዙኅ ሕዝቢ ምስ ረአየ ናብቲ ማዕዶ ባሕሪ ኽሳገሩ ኣዘዘ። 19ሓደ መምህር ሕጊ ናብኡ ቐሪቡ መምህር! ናብ እትኸዶ ዂሉዶ ክኽተለካ? በሎ። 20ኢየሱስ ድማ ንወኻሩ ጕድጓድ ኣለወን፤ ነዕዋፍ ሰማይውን መጽለሊ ኣለወን፤ ወዲ ሰብ ግና ርእሱ ዘጸግዐሉ እኳ የብሉን በሎ። 21ሓደ ኻልእ ካብ ደቀ መዛሙርቱ ኸዓ ጐይታይ! ንቐደም ክኸይድ እሞ ነቦይ ክቐብሮ ፍቐደለይ! በሎ። 22ኢየሱስ ግና ንስኻስ ተኸተለኒ ደኣ ምውታንስ ንምውታኖም ክቐብርዎም ኅደጎም በሎ። 23ናብ ጃልባ ምስ ደየበ ደቀ መዛሙርቱ ተኸተልዎ። 24እንሆ ኸዓ እታ ጃልባ ብማዕበል ክሳዕ እትድፈን ኣብቲ ባሕሪ ብርቱዕ ምንዋጽ ኮነ፤ ንሱ ግና ደቂሱ ነበረ። 25ደቀ መዛሙርቱ ቐሪቦም ኦ ጐይታ! ከይንመውት ኣድኅነና! እናበሉ ኣንቅሕዎ። 26ንሱ ኸዓ ኣቱም እምነት ዝጐደለኩም! ንምንታይ ትፈርሑ? በሎም። ሽዑ ተሢኡ ንንፋስን ንባሕርን ገሠጾም እሞ ዓብዪ ህድኣት ኮነ። 27እቶም ሰባት ከዓ እዝ ንፋስን ባሕርን ዝእዘዝዎስ ከመይ ዝበለ እዩ! ኢሎም ተገረሙ። 28ኢየሱስ ናብ ማዕዶ ሃገር ጌርጌሴኖን ምስ በጽሐ ሓደ እኳ በታ መንገዲ ምኅላፍ ክሳዕ ዝስእን የመና ሕሱማት ዝነበሩ ኣጋንንቲ ዝኃደርዎም ክልተ ሰባት ካብ መቓብራት ወፂኦም ተራኸብዎ። 29እንሆ ኸዓ ኢየሱስ ወዲ እግዚኣብሔር! ንስኻ ምሳና እንታይ ኣለካ? ጊዜኡ እንተይበጽሐዶ ኽተሳቕየና ናብዙይ መፂእኻ? እናበሉ ዓው ኢሎም ኣእወዩ። 30ካብኣቶም ርሕቕ ኢሉ ብዙኅ መጓሰ ሓሰማታት ተዋፊሩ ነበረ። 31እቶም ኣጋንንቲ ድማ እተውፅአና እንተ ዄንካስ ናብዝ መጓሰ ሓሰማታት ስደደና ኢሎም ለመንዎ። ንሱ ኸዓ ኪዱ በሎም። 32ወፂኦም ድማ ናብቶም ሓሰማታት ከይዶም ኣተዉ። እንሆ ኸዓ እቶም መጓሰ ሓሰማታት ናብቲ ባሕሪ ጸደፉ፤ ኣብቲ ባሕርውን ጠሊቖም ሞቱ። 33እቶም ጓሶት ግና ሃዲሞም ናብ ከተማ ኣተዉ፤ እቲ ዝኾነ ዂሉን ብዛዕባ እቶም ኣጋንንቲ ኃዲሮምዎም ዝነበሩ ሰባትን ከዓ ኣውረዩ። 34እንሆ ድማ ዂሎም ሕዝቢ እታ ኸተማ ንኢየሱስ ክራኸብዎ ወፁ፤ ምስ ረአይዎ ድማ ካብ ዓዶም ክወፀሎም ለመንዎ። 1ኢየሱስ ናብ ጃልባ ደይቡ ምስ ተሳገረ ናብ ዓዱ መጸ። 2እንሆ ኸዓ ኣብ ዓራት ዝደቀሰ ሓደ መፃጕዕ ናብኡ ኣምጽኡሉ፤ ኢየሱስ ድማ እምነቶም ርእዩ ነቲ መፃጕዕ ኣይዞኻ ወደይ! ኃጢኣትካ ተኃዲጉልካ እዩ በሎ። 3እንሆ ኸዓ ገሊኦም ካብ መምህራን ሕጊ ብልቦም እዙይስ ንእግዚኣብሔር ይጻረፍ ኣሎ! በሉ። 4ኢየሱስ ድማ ሓሳባቶም ፈሊጡ ኸምዙይ በሎም፦ ስለምንታይ ብልብኹም ክፉእ እትሓስቡ? 5ኣየናይ ይቐልል? ኃጢኣትካ ተኃዲጉልካ› ምባልዶ ወይ ተሥእሞ ኺድ!› ምባል? 6እምበኣርከስ ወዲ ሰብ ኣብ ምድሪ ኃጢኣት ክኃድግ ሥልጣን ከም ዘለዎ ምእንቲ ኽትፈልጡ ኢሉ ሽዑ ነቲ መፃጕዕ ተሥእ! ዓራትካ ኣልዒልካ ናብ ገዛኻ ኺድ! በሎ። 7ተሢኡ ድማ ናብ ገዛኡ ኸደ። 8እቶም ሕዝቢ ኸዓ ነዙይ ርእዮም ተደነቑ፤ ንሰብ ከምዙይ ዝበለ ሥልጣን ንዝሃበ እግዚኣብሔር ድማ ኣመስገንዎ። 9ኢየሱስ ካብኡ ምስ ኃለፈ ማቴዎስ ዝስሙ ሰብኣይ ኣብቲ ቐረጽ ዝቕረፀሉ ተቐሚጡ ረአየ እሞ ተኸተለኒ! በሎ፤ ንሱ ድማ ተሢኡ ተኸተሎ። 10ብድኅርዙይ ኣብ እንዳ ማቴዎስ ኣብ ማእዲ ምስ ተቐመጠ እንሆ ብዙኃት ተቐበልቲ ቐረጽን ኃጥኣንን ምስ ኢየሱስን ደቀ መዛሙርቱን ተቐመጡ። 11ፈሪሳውያን ከዓ ነዙይ ርእዮም ንደቀ መዛሙርቱ፦ መምህርኩም ምስ ተቐበልቲ ቐረፅን ኃጥኣንን ስለምንታይ ይበልዕ? በልዎም። 12ኢየሱስ ነዙይ ሰሚዑ ንሓኪም ሕሙማት እምበር ጥዑ ያት ኣይደልይዎን እዮም። 13 ምሕረት ደኣ እምበር መሥዋዕቲ ኣይኮንኩን ዝደሊ› ዝብል እንታይ ምዃኑ ኺዱ መርሚርኩም ፍለጡ። ኣነ ንኃጥኣን ናብ ንስሓ ኽጽውዕ እምበር ንጻድቃን ክጽውዕ ኣይመጻእኹን በሎም። 14ሽዑ ደቀ መዛሙርት ዮሓንስ ናብ ኢየሱስ መጺኦም ንሕናን ፈሪሳውያንን ብዙኅ ንጸውም ደቀ መዛሙርትኻ ደኣ ስለምንታይ እዮም ዘይጾሙ? በልዎ። 15ኢየሱስ ከዓ ኸምዙይ በሎም፦ መርዓዊ ምስኣቶም እንተሎ ኣዕርኽቲ መርዓዊ ኽጾሙን ክኃዝኑን ይኽእሉ ድዮም? ግና መርዓዊ ካብኣቶም ዝውሰደላ መዓልቲ ኽትመጽእ እያሞ ሽዑ ኽጾሙ እዮም። 16ሓድሽ ቍራፅ ዓለባ ኣብ ብላይ ክዳን ዝልግብ ሓደ እኳ የለን፤ እቲ መልግባ ነቲ ጥዑይ ይልክሞ እዩሞ እቲ ምቕዳዱ ኸዓ ዝገደደ ይኸውን። 17ንሓድሽ ወይኒ ኣብ ዝበለየ አሕርብቲ ኣይመልእዎን እዮም፤ እንተ ተገብረውን እቲ አሕርብቲ ይቕደድ፤ እቲ ወይኒውን ይፈስስ፤ እቲ አሕርብቲ ኸዓ ይበላሾ። ንሓድሽ ወይኒ ግና ኣብ ሓደሽ አሕርብቲ ይመልእዎ፤ ክልቲኦም ድማ ይሕለዉ። 18እዝ ነገራት እዙይ እናነገሮም እንተሎ መራሒ ቤተ ጸሎት ኣይሁድ መጺኡ ጓለይ ሕዚ ሕዚ! ሞይታ፤ ንዓ ኢድካ ኣንብረላ እሞ ኽትሓዊ እያ እናበለ ሰገደሉ። 19ጐይታ ኢየሱስ ድማ ተሢኡ ምስ ደቀ መዛሙርቱ ተኸተሎ። 20- 21እንሆ ካብ ዓሠርተ ኽልተ ዓመት ጀሚሩ ደም ዝፈሳ ዝነበረ ሓንቲ ሰበይቲ ብልባ ዘፈር ክዳኑ ጥራሕ እንተ ነኺአ ኽሓዊ እየ ኢላ ብልባ ትሓስብ ስለ ዝነበረት ብድኅሪኡ መጺኣ ዘፈር ክዳኑ ነኽአት። 22ኢየሱስ ከዓ ግልጽ ኢሉ ረአያ እሞ ኣይዞኺ ጓለይ! እምነትኪ ኣሕውያትኪ በላ። እታ ሰበይቲ ድማ በታ ሰዓት እቲኣ ሓወየት። 23ኢየሱስ ኣብ ገዛ እቲ መራሒ ቤተ ጸሎት ኣይሁድ ምስ በጽሐ ነፋሕቲ መለኸት ኃዘንን ዋይ ዋይ ዝብሉ ሕዝብን ምስ ረአየ፤ 24 እዛ ጓል ደቂሳ እያ ዘላ እምበር ኣይሞተትን እሞ ድኅር በሉ! በሎም። ንሳቶም ድማ ሰሓቕዎ። 25እቶም ሕዝቢ ምስ ወፁ ኣትዩ ኢዳ ኃዛ፤ እታ ጓል ከዓ ተሥአት። 26ኣብ ኲላ እታ ሃገርውን ዝናኡ ተሰምዐ። 27ኢየሱስ ካብኡ ምስ ኃለፈ ክልተ ዕዉራት ዓው ኢሎም ኦ! ወዲ ዳዊት! መሓረና! እናበሉ ተኸተልዎ። 28ናብ ገዛ ምስ ኣተወ ኸዓ እቶም ዕዉራት ናብኡ መጹ፤ ኢየሱስ ድማ እዙይ ክገብር ከም ዝኽእልዶ ተኣምኑ ኢኹም? በሎም። ንሳቶም ከዓ እወ ጐይታ በልዎ። 29ንሱ ድማ ከም እምነትኩም ይኹነልኩም እናበለ ኣዒንቶም ዳህሰሶም። 30ሽዑ ኣዒንቶም በርሃ። ኢየሱስ ድማ ንሓደ እኳ ኸይትነግሩ ኢሉ ኣበርቲዑ ኣጠንቀቖም። 31ንሳቶም ግና ወፂኦም ኣብ ኲላ እታ ዓዲ ብዛዕባኡ ኣውረዩ። 32ንሳቶም ምስ ወፁ ድማ እንሆ ሓደ ጋኔን ዝኃደሮ በሃም ኣምጽኡሉ። 33ኢየሱስ ነቲ ጋኔን ምስ ኣውፅኦ እቲ በሃም ተዛረበ። እቶም ሕዝቢ ድማ ከምዙይ ዝበለ ነገር ኣብ እስራኤል ከቶ ኣይተርአየን ኢሎም ተገረሙ። 34ፈሪሳውያን ግና ንኣጋንንቲ ብሓለቓ ኣጋንንቲ የውፅኦም ኣሎ በሉ። 35ኢየሱስ ከዓ ኣብ ቤተ ጸሎት ኣይሁድ እናመሃረ ወንጌል መንግሥቲ እናሰበኸ ኣብቲ ሕዝቢ ዝነበሩ ድዉያትን ሕሙማትን ኲሎም እናሕወየ ኣብ ኲለን ከተማታትን ዓድታትን ይዘዋወር ነበረ። 36ብዙኅ ሕዝቢ ምስ ረአየ ሓላዊ ኸም ዘይብለን ኣባጊዕ ግፉዓትን ዝተበታተኑን ነበሩ እሞ ራህርሀሎም። 37ሽዑ ንደቀ መዛሙርቱ ኣዝመርኡ ብዙኅ እዩ፤ ሠራሕተኛታት ግና ውሑዳት እዮም። 38ስለዙይ ነቲ ጐይታ ኣዝመራ ነዝመራኡ ሠራሕተኛታት ክሰድድ ለምንዎ በሎም። 1ኢየሱስ ነቶም ዓሠርተ ኽልተ ደቀ መዛሙርቱ ጸዊዑ ንርኹሳት መናፍስቲ ኸውፅእዎም ንዝኾነ ደዌን ሕማምን ድማ ኸሕውዩ ሥልጣን ሃቦም። 2ስም ናይቶም ዓሠርተ ኽልተ ሓዋርያት ድማ፦ ቀዳማይ እቲ ጴጥሮስ ዝተብሃለ ስምዖንን እንድርያስ ሓዉን ያዕቆብ ወዲ ዘብዴዎስን ዮሓንስ ሓዉን 3ፊልጶስ በርተሎሜዎስ ቶማስ እቲ ተቐባሊ ቐረጽ ማቴዎስ ያዕቆብ ወዲ እልፍዮስ ታዴዎስ ዝተብሃለ ልብድዮስ 4ስምዖን ቀናኢን እቲ ዘትኃዞ ይሁዳ ኣስቆሮታዊን እዩ። 5- 6ኢየሱስ ነዞም ዓሠርተ ኽልተ ለኣኾም። ከምዙይ ኢሉውን ኣዘዞም፦ ናብተን ከም ኣባጊዕ ዝጠፍኣ ሕዝቢ እስራኤል ደኣ እምበር ናብ ምድሪ ኣሕዛብ ኣይትኺዱ፤ ናብ ከተማ ሳምራውያን ድማ ኣይትእተዉ። 7ኬድኩም ድማ መንግሥተ ሰማያት ቀሪባ እያ› እናበልኩም ስበኹ። 8ሕሙማት ኣሕውዩ፤ ምዉታን ኣተሥኡ፤ ለምጻማት ኣንጽሁ፤ ኣጋንንቲ ኣውፅኡ፤ ብኸምኡ ዝተቐበልኩምዎ ብኸምኡ ሃቡ። 9ኣብ ቅናውትኹም ወርቂ ብሩር ወይ ነሃስ ኣይትኃዙ። 10ከምኡ ኸዓ ስንቂ ንመንገዲ ወይ ክልተ ኽዳን ወይ ኣሣእን ወይ በትሪ ኣይትኃዙ፤ ንሠራሕተኛ ዓስቡ ይግብኦ እዩሞ። 11ኣብ ዝኣተኹምዋ ኸተማ ወይ ዓዲ ኣብኣ እቲ ብቑዕ መን ምዃኑ ጠይቑ፤ ክሳዕ እትወፁ ድማ ኣብኣ ጽንሑ። 12ኣብ ገዛ ኽትኣትዉ እንተለኹም ሰላም በልዎ። 13እቲ ገዛ ነዙይ ዝበቅዕ እንተኾይኑ ሰላምኩም ይኅደሮ፤ ዘይበቅዕ እንተ ኾይኑ ግና ሰላምኩም ናባኻትኩም ይመለስ። 14እንተ ዘይተቐበለኩም ወይ ቃልኩም እንተ ዘይሰምዐኩም ግና ካብታ ገዛ ወይ ከተማ ኽትወፁ እንተለኹም ሓመድ ኣእጋርኩም ንገፉ። 15ብመዓልቲ ፍርዲ ኻብ ነታ ኸተማ እቲኣስ ንምድሪ ሰዶምን ገሞራን ከም ዝቐለለን እማን እብለኩም ኣለኹ። 16 እንሆ ኣነ ኸም ኣባጊዕ ናብ ማእኸል ተዃሉ እሰደኩም ኣለኹ ደጊም ከም ተመን ብልህታት ከም ርግቢ ኸዓ የዋሃት ኩኑ። 17ካብ ክፉኣት ሰባትውን ተጠንቀቑ፤ ንሳቶም ናብ መጋባእያታት ኣኅሊፎም ክህቡኹም ኣብ ኣብያተ ጸሎቶም ድማ ኽገርፉኹም እዮምሞ። 18ንኣኣቶምን ነሕዛብን ምስክር ምእንቲ ክኸውን ብኣይ ምኽንያት ናብ መኳንንትን ናብ ነገሥታትን ክትውሰዱ ኢኹም። 19ኣኅሊፎም ክህቡኹም እንተለዉ በታ ሰዓት እቲኣ እንታይ ከም እትዛረቡ ኽወሃበኩም እዩ እሞ ከመይ ወይ እንታይ ክንዛረብ ኢና ኢልኩም ኣይትጨነቑ። 20መንፈስ ሰማያዊ ኣቦኹም እዩ ብኣኻትኩም ኣቢሉ ዝዛረብ እምበር ንስኻትኩም ኣይኮንኩምን እትዛረቡ። 21ኃው ንኃዉ ኣቦ ንውሉዱ ንሞት ኣኅሊፉ ኽህብ እዩ፤ ውሉድውን ኣብ ልዕሊ ወለዶም ክለዓሉ ክቐትልዎምውን እዮም። 22ስለ ስመይ ከዓ ብዂሉ ሰብ ዝተጸላእኹም ክትኮኑ ኢኹም፤ እቲ ኽሳዕ መወዳእታ ዝዕገሥ ግና ንሱ ኽድኅን እዩ። 23ካብዛ ዓዲ እዚኣ እንተሳጐጉኹም ናብ ካልእ ህደሙ፤ ወዲ ሰብ ክሳዕ ዝመጽእ ከተማታት እስራኤል በጺሕኹም ከም ዘይትውድእወን እማን እብለኩም ኣለኹ። 24ካብ መምህሩ ዝበልጽ ተምሃራይ ካብ ጐይትኡ ዝበልጽ ኣገልጋሊ የለን። 25ተምሃራይ ከም መምህሩ ሓሽከር ከም ጐይታኡ እንተ ኾነ የኣኽሎ እዩ። ንበዓል ገዛ ብኤልዜቡል› ካብ በልዎ ንቤተ ሰቡ ግዳ ኸመይ ብዙኅ ዘይብልዎም። 26 እምበኣር ዘይቕላዕ ኽዱን ዘይፍለጥ ድማ ኅቡእ የለን እሞ ኣይትፍርኅዎም። 27ብጸልማት ዝነገርኩኹም ብብርሃን ተዛረብዎ፤ ኣብ እዝንኹም ሕሹኽ ዝበልኩኹም ከዓ ኣብ ልዕሊ ናሕሲ ዄንኩም ስበኽዎ። 28ነቲ ነፍስን ሥጋን ኣብ ገሃነም ከእቱ ዝከኣሎ ደኣ ፍርኅዎ እምበር ነቶም ንሥጋ ዝቐትሉ ንነፍሲ ግና ክቐትልዋ ዘይከኣሎም ኣይትፍርኅዎም። 29ክልተ ኣዕዋፍዶ ብሳንቲም ይሽየጣ ኣይኮናን? ሓንቲ እኳ ኻብኣተን ብዘይ ፍቓድ ሰማያዊ ኣቦኹም ኣብ ምድሪ ኣይትወድቕን እያ። 30ንስኻትኩም ግና ዂለን ፀጕሪ ርእስኹም እኳ ቝጹራት እየን። 31እምበኣርከስ ንስኻትኩም ካብ ብዙኃት ኣዕዋፍ እምብዛ ትበልጹ ኢኹም እሞ ኣይትፍርኁ። 32 ኣብ ቅድሚ ሰብ ንዝምስክረለይ ኲሉ ኣነ ኸዓ ኣብ ቅድሚ እቲ ኣብ ሰማያት ዘሎ ኣቦይ ክምስክረሉ እየ። 33ኣብ ቅድሚ ሰብ ንዝኸሓደኒ ግና ኣነውን ኣብ ቅድሚ እቲ ሰማያዊ ኣቦይ ክኽሕዶ እየ። 34 ኣነ ናብ ምድሪ ሰላም ከውርድ ዝመጻእኹ ኣይምሰልኩም፤ ሰይፊ እምበር ሰላም ከውርድ ኣይመጻእኹን። 35ወዲ ክኻብ ኣቦኡ ጓል ካብ እኖኣ መርዓት ካብ ሓማታ ኽፈላሊ እየ ዝመጻእኹ። 36ንሰብ ጸላእቱ ቤተ ሰቡ ክኾኑ እዮም። 37እቲ ነቦኡ ወይ ንኖኡ ካባይ ኣብሊጹ ዝፈቱ ንኣይ ዝግባእ ኣይኮነን። ንወዱ ወይ ንጓሉ ኻባይ ኣብሊጹ ዝፈቱውን ንኣይ ዝግባእ ኣይኮነን። 38እቲ መስቀሉ ፆይሩ ደድኅረይ ዘይኽተል ንኣይ ዝግባእ ኣይኮነን። 39ንሕይወቱ ዝረኽባ ኸጥፍኣ እዩ፤ ንሕይወቱ ምእንታይ ዘጥፍኣ ግና ኽረኽባ እዩ። 40 ንኣኻትኩም ዝቕበል ንኣይ ይቕበል፤ ንኣይ ዝቕበል ድማ ነቲ ዝለኣኸኒ ይቕበል። 41ንነቢይ ብስም ነቢይ ዝቕበል ዓስቢ ነቢይ ይረክብ፤ ንጻድቕ ብስም ጻድቕ ዝቕበልውን ዓስቢ ጻድቕ ይረክብ። 42ካብዞም ኣናእሽተይ ንሓደ እኳ ብስም ደቀ መዝሙረይ ጽዋዕ ዝሑል ማይ ዘስቲ ዓስቡ ኸቶ ኸም ዘይስእን እማን እብለኩም ኣለኹ። 1ኢየሱስ ከዓ ነቶም ዓሠርተ ኽልተ ደቀ መዛሙርቱ ኣዚዙ ምስ ወድአ ኣብ ከተማታቶም ክምህርን ክሰብኽን ካብኡ ኃለፈ። 2እንሆ ዮሓንስ ኣብ ቤት ማእሰርቲ እንተሎ ብዛዕባ ተግባራት ክርስቶስ ምስ ሰምዐ ካብ ደቀ መዛሙርቱ ኽልተ ልኢኹ 3 እቲ ዝመጽእ ንስኻ ዲኻ ወይ ድማ እንጽበዮ ኻልእ ኣሎ? በሎ። 4ኢየሱስ ከዓ፦ ኬድኩም እዝ እትሰምዕዎን እትርእይዎን ዘለኹም ንዮሓንስ ንገርዎ። 5ዕዉራት ይርእዩ፤ ሓንካሳት ይኸዱ፤ ለምጻማት ይነጽሁ፤ ጸማማት ይሰምዑ ፤ ምዉታን ይትሥኡ፤ ድኻታት ወንጌል ይብሠሩ ኣለዉ። 6ብኣይ ዘይዕንቀፍ ከዓ ብፁዕ እዩ በሎም። 7ልኡኻት ዮሓንስ ምስ ከዱ ኢየሱስ ነቶም ሕዝቢ ብዛዕባ ዮሓንስ መጥምቕ ከምዙይ ክብሎም ጀመረ፦ እንታይ ክትርእዩ ናብ በረኻ ወፃእኹም? ብንፋስ ነነው ዝብል ሻምብቆ? 8እንታይ ደኣ ኽትርእዩ ወፃእኹም? ብቐጭን ክዳውንቲ ዘጌጸ ሰብ? ቀጭን ክዳውንቲ ዝኽደኑስ እንሆ ኣብ ኣብያተ ነገሥታት ኣለዉ። 9ንምንታይ ደኣ ወፃእኹም? ነቢይ ኽትርእዩ? እወ ካብ ነቢይ እኳ ደኣ ዝበልጽ እዩ እብለኩም ኣለኹ። 10ንሱ እቲ ብዛዕባኡ እንሆ ኣነ ቀቅድሜኻ መንገድኻ ዝጸርግ ልኡኸይ ኣቐዲመ እልእኽ ኣለኹ› ተብሂሉ ዝተጽሓፈሉ እዩ እሞ 11ኣንስቲ ኻብ ዝወለዳኦም ካብ ዮሓንስ መጥምቕ ዝዓቢ ሓደ እኳ ኸም ዘይተሥአ እማን እብለኩም ኣለኹ። ኣብ መንግሥተ ሰማያት ግና እቲ ኻብኡ ዝንእስ እዩ ዝዓብዮ። 12ካብ ዘመን ዮሓንስ መጥምቕ ክሳዕ ሎሚ መንግሥተ ሰማያት ትድፋእ ኣላ፤ እቶም ዝዳፍኡ ድማ ይመናጠልዋ ኣለዉ። 13 ኲሎም ነቢያትን ሕግን ክሳዕ ዮሓንስ ተነብዮም እዮምሞ። 14ክትቅበልዎ እንተ ደኣ ደሊኹም እቲ ኽመጽእ ዘለዎ ኤልያስ ንሱ ዮሓንስ እዩ። 15ዝሰምዕ እዝኒ ዘለዎ ይስማዕ። 16 ነዝ ትውልዲ እዙይ እሞ ብምንታይ ክምስሎ እየ? ኣብ ዕዳጋ ተቐሚጦም መሓዙቶም ዝጽውዑ ቖልዑ እዩ ዝመስል። 17ከምዙይ ኸዓ ይብልዎም፦ እምቢልታ ነፋሕናልኩም ኣይሳዕሳዕኹምን፤ ኣልቀስናልኩም ኣይበኸኹምን።› 18ዮሓንስ እንተይበልዐን እንተይሰተየን እንተ መጸ ጋኔን ኣለዎ ይብሉ። 19ወዲ ሰብ እናበልዐን እናሰተየን እንተመጸ ኸዓ እንሆ በላዕን ሰታይ ወይንን ዓርኪ ተቐበልቲ ቐረፅን ኃጥኣንን ይብሉ። ጥበብ ግና ብተግባራ ሓቅነታ ተረጋገጸ። 20ድኅርዙይ ኢየሱስ ነተን ብዙኅ ተኣምራት ዝገበረለን ከተማታት ስለ ዘይተነስሓ ኸምዙይ ኢሉ ኽነቕፈን ጀመረ፦ 21 ወይለኺ ኾራዚ! ወይለኺ ቤተ ሳይዳ! እዝ ኣባኻትክን ዝተገብረ ተኣምራት ኣብ ጢሮስን ኣብ ሲዶናን ተገይሩ እንተ ዝኸውንስ ቀደም ወጮ ተኸዲነን ሓመዂሽቲ ነስኒሰን ምተነስሓ ነይረን። 22እንተኾነ ብመዓልቲ ፍርዲ ካብ ንኣኻትክን ንጢሮስን ሲዶናን ከም ዝቐለለን እነግረክን ኣለኹ። 23ንስኺ ኸዓ ኣቲ ቅፍርናሆም ክሳዕ ሰማይ እኳ እንተ ተልዓልኪ ክሳዕ ሲኦል ክትወርዲ ኢኺ፤ እቲ ኣባኺ ዝተገብረ ተኣምራት ኣብ ሰዶም ተገይሩ እንተ ዝኸውንስ ክሳዕ ሎሚ ምሃለወት ነይራ። 24ብመዓልቲ ፍርዲ ግና ካባኽስ ንምድሪ ሰዶም ከም ዝቐለላ እነግረኪ ኣለኹ። 25በቲ እዋን እቱይ ኢየሱስ ከምዙይ በለ፦ ኦ ኣቦይ! ጐይታ ሰማይን ምድርን እዝ ነገራት እዙይ ካብ ብልህታትን መስተውዓልትን ሠዊርካ ንሕፃናት ስለ ዝገለጽካዮ አመስግነካ ኣለኹ። 26እወ ኦ ኣቦይ! ፍቓድካ ኸምኡ እዩ እሞ። 27ካብ ኣቦይ ኲሉ ተውሂቡኒ ኣሎ። ብዘይ ኣብ ንወልድ ዝፈልጦ ሓደ እኳ የለን፤ ንኣብውን ብዘይ ወልድን እቲ ወልድ ኽገልጸሉ ዝደለየን እንተዘይኮይኑ ሓደ እኳ ዝፈልጦ የለን። 28 ኣቱም እትፅዕሩን ፆር ዝኸበደኩምን ኲልኹም ናባይ ንዑ ፤ ኣነውን ከዕርፈኩም እየ። 29ኣርዑ ተይ ፁሩ፤ ካባይውን ተምሃሩ፤ ኣነ የዋህ እየ ልበይውን ትሑት እዩ እሞ ንነፍስኹም ዕረፍቲ ኽትረኽቡ ኢኹም። 30ኣርዑ ተይ ልዙብ ፆረይውን ቀሊል እዩሞ። 1በቲ ጊዜ እቱይ ኢየሱስ ብሰንበት ብማእኸል ዝሩእ ገርሁ ኃለፈ። ደቀ መዛሙርቱ ድማ ጠምዮም ስለ ዝነበሩ ሸዊት እናቐንጠቡ ኽበልዑ ጀመሩ። 2ፈሪሳውያን ድማ እዙይ ርእዮም ርአ! ደቀ መዛሙርትኻ ብሰንበት ክግበር ዘይግባእ ይገብሩ ኣለዉ በልዎ። 3- 4ንሱ ድማ፦ ዳዊት ምስ ጠመየ እንታይ ድዩ ዝገበረ ኣብ ቤተ እግዚኣብሔር ኣትዩ ንካህናት ንበይኖም እምበር ንሱን እቶም ምስኡ ዝነበሩን ክበልዕዎ ዘይግባእ ኅብስተ ቝርባን ከምዝበልዐዶ ኣየንበብኩምን ኢኹም? 5ካህናት ኣብ ቤተ መቕደስ ብሰንበት ንሰንበት ከም ዝሥዕርዋ በደል ከዓ ኸም ዘይኾኖም ኣብ ኦሪትዶ ኣየንበብኩምን ኢኹም? 6ኣነ ግና ካብ ቤተ መቕደስ ዝዓቢ ኣብዙይ ኣሎ እብለኩም ኣለኹ። 7ግና ካብ መሥዋዕቲ ምሕረት እፈቱ› ዝበሎ እንታይ ምዃኑ እንተ ትፈልጡስ ነዞም በደል ዘይብሎም ኣይምፈረድኩምዎምን ኔርኩም። 8ወዲ ሰብ ጐይታ ሰንበት እዩሞ በሎም። 9ኢየሱስ ካብኡ ኃሊፉ ናብ ቤተ ጸሎት ኣይሁድ ኣተወ። 10እንሆ ኸዓ ኢዱ ዝሰለለት ሰብኣይ ኣብኡ ነበረ። ምእንቲ ክኸስዎ ኸዓ ብሰንበት ምሕዋይዶ ይግባእ እዩ? ኢሎም ጠየቕዎ። 11ኢየሱስ ከዓ ኸምዙይ በሎም፦ ካባኻትኩምከ ሓንቲ በጊዕ ዘላቶ እሞ ብሰንበት ኣብ ጕድጓድ እንተ ወደቐት ኂዙ ዘየውፅኣ ሰብ መን እዩ? 12ካብ በጊዕስ ሰብዶ ግዳ እምብዛ ኣይበልጽን? እምበኣር ብሰንበት ጽቡቕ ምግባር ግቡእ እዩ። 13ሽዑ ነቲ ሰብኣይ ኢድካ ዘርግሕ! በሎ። ንሱ ኸዓ ዘርግሓ፤ ሽዑ ንሽዑ ድማ ሓወየት። ከምታ ኻልአይታውን ኮነት። 14ፈሪሳውያን ግና ኻብኡ ወፂኦም ከመይ ገይሮም ከም ዝቐትልዎ ተማኸሩ። 15ኢየሱስ ድማ ነዙይ ፈሊጡ ኻብኡ ኣግለሰ፤ ብዙኃት ሰባት ከዓ ተኸተልዎ። ንዂሎምውን ኣሕወዮም። 16ከየግህድዎ ድማ ኣጠንቀቖም። 17እዙይ ከዓ እቲ ብነቢይ ኢሳይያስ 18 እንሆ እቲ ዝኃረኽዎ ብእኡ ደስ ዝብለኒ ዘፍቅሮ ኣገልጋልየይ ኣብኡ መንፈሰይ ከኅድር እየ ነሕዛብ ድማ ፍትሒ ኸብሥር እዩ። 19ንሱ ኣይከራኸርን ኣይጸርሕን እዩ፤ ሓደ እኳ ኣብ ኣደባባይ ድምፁ ኣይሰምዕን እዩ። 20ፍትሒ ናብ ዓወት ክሳዕ ዘብጽሕ ንቕጥቁጥ ሻምበቆ ኣይሰብርን፤ ንዝተክኽ ፈትሊ ጥዋፍውን ኣየጥፍእን እዩ፤ 21ኣሕዛብ ድማ ብስሙ ተስፋ ኽገብሩ እዮም። ተብሂሉ ዝተነግረ ምእንቲ ኽፍጸም እዩ። 22ድኅርዙይ ጋኔን ዝኃደሮ ሓደ ዕዉርን በሃምን ኣምጽኡሉ ንሱ ኸዓ ከም ዝርእን ከም ዝዛረብን ገይሩ ኣሕወዮ። 23እቶም ሕዝቢ ዂሎም ከዓ እዙይስ እቲ ወዲ ዳዊትዶ ኣይኮነን? ኢሎም ተደነቑ። 24ፈሪሳውያን ምስ ሰምዑ ግና እዙይ ብሓለቓ ኣጋንንቲ ብብኤልዜቡል› እዩ እምበር ነጋንንቲ ኣየውፅኦምን እዩ በሉ። 25ኢየሱስ ድማ ሓሳቦም ፈሊጡ ኸምዙይ በሎም ንስንሳታ እትፈላለ ዂላ መንግሥቲ ትጠፍእ ንስንሳታ እትፈላለ ዂላ ኸተማ ወይ ገዛ ድማ ኣይትቐውምን እያ። 26እምበኣር ሰይጣን ንሰይጣን ዘውፅኦ እንተደኣኾይኑ ንስንሳቱ ተፈላልዩ ማለት እዩ፤ እታ መንግሥቱኸ ኸመይ ኢላ ትቐውም? 27ኣነ ነጋንንቲ ብብኤልዜቡል ዘውፅኦም እንተድኣኾይነ ደቅኹም ደኣ ብመን የውፅእዎም? ስለዙይ ንሳቶም ፈረድቲ ክኾኑኹም እዮም። 28ኣነ ንኣጋንንቲ ብመንፈስ እግዚኣብሔር ዘውፅኦም እንተ ደኣ ኾይነ ግና እምበኣር መንግሥቲ እግዚኣብሔር ናባኻትኩም መጺኣ ኣላ ማለት እዩ። 29 ወይ ከዓ መን እዩ ቅድም ነቲ ኃያል እንተይኣሰረ ናብ ገዛ ኃያል ኣትዩ ኣቑሑቱ ኽጕርጕር ዝኽእል? ድኅርዙይ እዩ ነቲ ገዝኡ ዝጕርጕር። 30እቲ ምሳይ ዘይኮነ ተጻራርየይ እዩ፤ እቲ ምሳይ ዘይእክብ ከዓ ይብትን። 31ስለዙይ ንሰብ ኃጢኣትን ጸርፍን ኲሉ ይኅደገሉ እዩ፤ ንመንፈስ ቅዱስ ዝጸረፈ ግና ኣይኅደገሉን እዩ እብለኩም ኣለኹ። 32ኣብ ልዕሊ ወዲ ሰብ ዘይግባእ ቃል ዝተዛረበ ክኅደገሉ እዩ፤ ኣብ ልዕሊ መንፈስ ቅዱስ ዘይግባእ ዝተዛረበ ግና ኣብዛ ዓለም እዚኣ ኾነ ኣብታ እትመጽእ ኣይኅደገሉን እዩ እብለኩም ኣለኹ። 33 ጽቡቕ ኦም ብፍሪኡ እዩ ዝፍለጥ እሞ ነቲ ኦም ጽቡቕ ግበርዎ ፍሪኡ ድማ ጽቡቕ ይኸውን፤ ወይ ከዓ ነቲ ኦም ሕማቕ ግበርዎ ፍሪኡ ድማ ሕማቕ ይኸውን። 34ኣቱም ውሉድ ኣትማን! ኣፍ ካብ ምልኣት ልቢ ይዛረብ እዩ እሞ ክፉኣት እንተለኹም ከመይ ኢልኩም ጽቡቕ ምዝራብ ትኽእሉ? 35 ሕያዋይ ሰብ ካብቲ ሠናይ መዝገብ ልቡ ሠናይ ነገር የውፅእ፤ እቲ ኽፉእ ሰብ ግና ካብቲ ኽፉእ መዝገብ ልቡ ክፉእ ነገር የውፅእ። 36- 37 ኣነ ግና እትጸድቕ ብቓልካ እትዂነንውን ብቓልካ ኢኻ እሞ፤ ሰባት ብዝዛረብዎ ዘይጠቅም ቃል ኲሉ ብመዓልቲ ፍርዲ ኽጥየቑሉ እዮም እብለኩም ኣለኹ። 38ሽዑ ገሊኣቶም ካብ መምህራን ሕግን ፈሪሳውያንን መጺኦም ኦ መምህር! ካባኻ ምልክት ክንርኢ ንደሊ ኢና በልዎ። ንሱ ግና ኸምዙይ ኢሉ መለሰሎም፦ 39 እዛ ኽፍእትን ዘይተኣምንን ትውልዲ እዚኣ ምልክት ትደሊ ኣላ፤ እንተኾነ ብዘይ ምልክት ነቢይ ዮናስ ካልእ ምልክት ኣይወሃባን እዩ። 40ዮናስ ኣብ ከርሢ ዓሣ ሠለስተ መዓልትን ሠለስተ ለይትን ከም ዝጸንሐ ከምኡ ኸዓ ወዲ ሰብ ኣብ ከርሢ ምድሪ ሠለስተ መዓልትን ሠለስተ ለይትን ክጸንሕ እዩ። 41ሰብ ነነዌ ብስብከት ዮናስ ተነሲሖም እዮም እሞ ብመዓልቲ ፍርዲ ነዛ ትውልዲ እዚኣ ተሢኦም ክዂንንዋ እዮም። እምበኣር ካብ ዮናስ ዝዓቢ ኣብዙይ ኣሎ። 42ንግሥቲ ኣዜብ ጥበብ ሰሎሞን ክትሰምዕ ካብ ወሰን ምድሪ መጺኣ እያ እሞ ብመዓልቲ ፍርዲ ተሢኣ ነዛ ትውልዲ እዚኣ ኽትኲንና እያ እምበኣር ካብ ሰሎሞን ዝዓቢ ኣብዙይ እንሆ። 43 ርኹስ መንፈስ ካብ ሰብ ምስ ወፀ ዕረፍቲ ደልዩ ማይ ኣብ ዘይብሉ ቦታ ዀለል ይብል ግና ኣይረክብን። 44ሽዑ ናብቲ ዝወፃእዂሉ ቤተይ ድኣ ኽምለስ› ይብል እሞ እንተ መጸ ድማ ጥራሑን ተዀስቲሩን ተመዓራርዩን ይረኽቦ። 45ድኅርዙይ ይኸይድ እሞ ካብኡ ዝገደዱ ሸውዓተ ኻልኦት ርኹሳት መናፍስቲ ኂዙ ይመጽእ፤ ኣትዮም ከዓ ኣብኡ የኃድሩ። ነቲ ሰብ እቱይ ካብ ቀዳማዩ ዳኅራዩ ዝገደደ ይኸውን፤ ነዝ ኽፉእ ትውልዲ እዙይ ድማ ከምኡ ክኾኖ እዩ። 46ነቶም ሕዝቢ ኽነግሮም እንተሎ እንሆ እኖኡን ኣኅዋቱን ከዛርብዎ ደልዮም ኣብ ደገ ደው ኢሎም ነበሩ። 47ሓደ ኸዓ እኖኻን ኣኅዋትካን ከዘራርቡኻ ደልዮም ኣብ ደገ ደው ኢሎም ኣለዉ በሎ። 48ኢየሱስ ግና ነቲ ዝነገሮ እኖይ መን እያ? ኣኅዋተይከ እንመን እዮም? ኢሉ መለሰሉ። 49- 50 ናብ ደቀ መዛሙርቱ እናመልከተ እኖይን ኣኅዋተይን እዚኣቶም እዮም። ፍቓድ እቲ ኣብ ሰማይ ዘሎ ኣቦይ ዝገብር ኲሉ ንሱ ሓወይን ሓፍተይን እኖይን እዩ በለ። 1በታ መዓልቲ እቲኣ ኢየሱስ ካብ ገዛ ወፂኡ ኣብ ገምገም ባሕሪ ተቐመጠ። 2ናብ ጃልባ ኣትዩ ኽሳዕ ዝቕመጥ ብዙኅ ሕዝቢ ናብኡ ተኣከበ፤ ኲሉ ሕዝቢ ድማ ኣብ ገምገም ባሕሪ ደው ኢሉ ነበረ። 3ብምስላ ድማ ኸምዙይ እናበለ ብዙኅ ነገሮም እንሆ ዘራኢ ኽዘርእ ወፈረ፤ 4ክዘርእ እንተሎ ገሊኡ ኣብ ወሰን መንገዲ ዝወደቐ ነበረ፤ ኣዕዋፍ መጺኦም ድማ በልዕዎ። 5ገሊኡውን ብዙኅ ሓመድ ኣብ ዘይብሉ ዂሒ ወደቐ፤ ዕምቖት መሬት ስለ ዘይብሉ ድማ ቐልጢፉ በቖለ። 6ፀሓይ ምስ በረቐት ጸምለወ፤ ሡር ስለ ዘይነበሮ ድማ ሓረረ። 7ገሊኡ ድማ ኣብ ማእኸል ዕሾዂ ወደቐ፤ እቲ ዕሾኲ ዓብዩ ሓኒ። 8ገሊኡ ግና ኣብ ጽቡቕ መሬት ወደቐ፤ ገሊኡ ሚእቲ ገሊኡ ስሳ ገሊኡ ሠላሳ ድማ ፈረየ። 9ዝሰምዕ እዝኒ ዘለዎ ይስማዕ። 10ደቀ መዛሙርቱ ቐሪቦም ስለምንታይ ኢኻ ብምስላ እትዛረቦም ዘለኻ? በልዎ። 11ኢየሱስ ከዓ መሊሱ ኸምዙይ በሎም፦ ምፍላጥ ምሥጢር መንግሥተ ሰማያት ንኣኻትኩም ተውሂቡ ኣሎ፤ ንኣኣቶም ግና ኣይተውሃቦምን። 12ንዘለዎ ይወሃቦ ይበዝኀሉውን፤ ንዘይብሉ ግና እታ ዘላቶ እኳ የኅድግዎ። 13እናረአዩ ኣይርእዩን፤ እናሰምዑ ውን ኣይሰምዑ ን፤ ወይ ኣየስተውዕሉን እዮም እሞ ስለዙይ እየ ብምስላ ዝዛረቦም ዘለኹ። 14- 15 በእዛኖም ከይሰምዑ ኣእዛኖም ኣጽመሙ፤ በዒንቶም ከይርእዩ ኣዒንቶም ዓመቱ፤ ብልቦም ከየስተውዕሉ ከይምለሱ ኣነውን ከየሕውዮምስ ልቢ እዝ ሕዝቢ እዙይ ተሪሩ እዩ እሞ ምስማዕስ ትሰምዑ ኢኹም ግና ኣይተስተውዕሉን፤ ምርኣይውን ትርእዩ ኢኹም ግና ኣይተስተብህሉን፤› ዝብል ትንቢት ኢሳይያስ ኣብኣቶም ምእንቲ ኽፍጸም እዩ። 16 ንስኻትኩም ግና ኣዒንትኹም ይርእያ ኣእዛንኩምውን ይሰምዓ ኣለዋ እሞ ብፁዓን ኢኹም። 17ብዙኃት ነቢያትን ጻድቃንን ነዝ ንስኻትኩም እትርእይዎ ዘለኹም ክርእይዎ ተመንዮም ከም ዘይረአይዎ ነዝ ንስኻትኩም እትሰምዕዎ ዘለኹም ክሰምዑ ዎ ተመንዮም ከም ዘይሰምዑ ዎ እማን እብለኩም ኣለኹ። 18 እምበኣር ንስኻትኩም ናይቲ ዘራኢ ምስላ ስምዑ ። 19ቃል መንግሥተ ሰማያት ሰሚዑ ዘየስተውዕሎ ዂሉ እቲ እኩይ መጺኡ ነቲ ኣብ ልቡ ዝተዘርአ ቓል ይምንጥሎ፤ ስለዙይ እቲ ኣብ ወሰን መንገዲ ዝተዘርአ እዙይ እዩ። 20እቲ ኣብ ኰዂሒ ዝተዘርአ ግና ነቲ ቃል ሰሚዑ ሽዑ ብሓጐስ ዝቕበሎ ሰብ እዩ። 21እንተኾነ ሡር ስለ ዘይብሉ ንጊዜኡ እዩ እምበር ስለቲ ቓል ስደት ወይ መከራ ምስ ኮነ ሽዑ ንሽዑ ይኽሕድ። 22እቲ ኣብ እሾኽ ዝተዘርአ ኸዓ ነዝ ቓል ዝሰምዖ እዩ። ሓልዮት እዛ ዓለምዚኣን ሓሳብን ምትላል ሃብትን ድማ ነቲ ቓል የሓንቆ፤ እንተይፈረየውን ይተርፍ። 23እቲ ኣብ ጽቡቕ መሬት ዝተዘርአ ግና እቲ ነዝ ቓል ሰሚዑ ዘስተውዕል እዩ፤ ንሱውን ፍረ ይፈሪ፤ ገሊኡ ሚእቲ ገሊኡ ስሳ ገሊኡውን ሠላሳ ይህብ እዩ። 24ካልእ ምስላ ድማ ኸምዙይ ኢሉ ነገሮም፦ መንግሥተ ሰማያት ኣብ ግራቱ ጽቡቕ ዘርኢ ዝዘርአ ሰብ እያ እትመስል። 25እቶም ቤተሰቡ ደቂሶም እንተለዉ ጸላኢኡ መጺኡ ኣብቲ ማእኸል ሥርናይ ክርዳድ ዘሪኡ ኸደ። 26እቲ በቝሉ ዓብዩ ምስ ፈረየ ሽዑ እቲ ኽርዳድ ተርኣየ። 27ኣገልገልቲ ነቲ በዓል ግራት መጺኦም ጐይታይ! ኣብ ግራትካ ጽሩይ ዘርኢዶ ዘሪእኻ ኣይነበርካን? እዝ ኽርዳድ ደኣ ካበይ መጸ?› በልዎ። 28 ነዙይስ ጸላኢ እዩ ዝገበሮ› በሎም፤ እቶም ኣገልገልቱ ግና እምበኣር ኬድና ኽንጻህዮዶ ትደሊ ኢኻ?› በልዎ። 29ንሱ ድማ ክርዳድ ክትጽህዩ እንተለኹም ምስኡ ሥርናይ ከይትብቝሱስ 30ክሳዕ ቀውዒ ብሓደ ይዕበዩ ኅደግዎም፤ ብእዋን ቀውዒ ነቶም ዓጻዶ ቅድም ነቲ ኽርዳድ መሓውዎ፤ ክነድድ ድማ በብእንዳእቲ እሰርዎ፤ ነቲ ሥርናይ ግና ኣብ ቆፎይ ኣእትውዎ› ኽብሎም እየ በሎም። 31ካልእ ምስላ ድማ ኸምዙይ ኢሉ መሰለሎም፦ መንግሥተ ሰማያት ሰብ ወሲዱ ኣብ ግራቱ ዝዘርኣ ፍረ ኣድሪ እያ እትመስል። 32ንሳ ድማ ኻብ ኲሉ ኣዝርእቲ ትንእስ ምስ በቖለት ግና ኣዕዋፍ ሰማይ መጺአን ኣብ ጨናፍራ ኽሳዕ ዘዕርፋ ካብ ኲሉ ተኽሊ ኣሕምልቲ ዝዓበየት ኦም ትኸውን። 33ካልእ ምስላውን ነገሮም መንግሥተ ሰማያት ሰበይቲ ወሲዳ ኲሉ ኽሳዕ ዝበኲዕ ኣብ ሠለስተ መስፈር ሕሩጭ ዝለወሰትሉ ማይ ብሒቝ ትመስል። 34- 35ኢየሱስ እቲ ብነቢይ ኣፈይ ብምስላ እኸፍት፤ እቲ ዓለም ካብ ዝፍጠር ተሠዊሩ ዝነበረውን እነግር ዝተብሃለ ምእንቲ ኽፍጸም ነቶም ሕዝቢ እዝ ዂሉ ብምስላ ተዛረቦም እምበር ብዘይ ምስላስ ሓንቲ እኳ ኣይተዛረቦምን። 36ድኅርዙይ ነቶም ሕዝቢ ኣፋንዩ ናብ ገዛ ኣተወ፤ ደቀ መዛሙርቱ ናብኡ ቐሪቦም ድማ ምስላ ናይቲ ኽርዳድን ሥርናይን ግራትን ተርጕመልና በልዎ። 37ንሱ ድማ ኸምዙይ ኢሉ መለሰሎም፦ እቲ ጽሩይ ዘርኢ ዝዘርእ ወዲ ሰብ እዩ፤ 38እታ ግራት ዓለም እያ፤ ጽሩይ ዘርኢ ድማ ደቂ መንግሥቲ እዮም፤ እቲ ኽርዳድ ግና ደቂ እቲ እኩይ እዮም። 39እቲ ዝዘርኦም ጸላኢ ኸዓ ዲያብሎስ እዩ፤ ቀውዒ ድማ መወዳእታ ዓለም እዩ፤ እቶም ዓጻዶውን መላእኽቲ እዮም። 40እምበኣር ነቲ ኽርዳድ ኣኪቦም ብሓዊ ኸም ዘቃጽልዎ ኣብ መወዳእታ ዓለም ከዓ ኸምኡ ክኸውን እዩ። 41ወዲ ሰብ ንመላእኽቱ ኽልእኾም እዩ፤ ንሳቶም ከዓ ነቶም ናይ ኃጢኣት ምኽንያት ንዝኾኑን ገበርቲ ኽፉእን ኲሎም ካብ መንግሥቱ ኽኣርይዎም እዮም። 42ናብ እቶን ሓዊ ድማ ኽድርብይዎም እዮም፤ ኣብኡ ድማ ብኽያትን ምሕርቃም ኣስናንን ክኸውን እዩ። 43ሽዑ ጻድቃን ኣብ መንግሥቲ ሰማያዊ ኣቦኦም ከም ፀሓይ ክበርሁ እዮም፤ ዝሰምዕ እዝኒ ዘለዎ ይስማዕ። 44 መንግሥተ ሰማያት ኣብ ግራት ዝተኃብአ ሃብቲ እሞ ሓደ ሰብ ምስ ረኸቦ ዝኃብኦ ካብ ታሕጓሱ ዝተልዓለ ኸዓ ኸይዱ ዘለዎ ዂሉ ሸይጡ ነታ ግራት ዝዕድግ ትመስል። 45- 46 ከምኡ ድማ መንግሥተ ሰማያት ክቡር ዕንቊ ዝደሊ ነጋዳይ ሰብ እሞ ሓንቲ ኽብርቲ ዕንቊ ምስ ረኸበ ኸይዱ ዘለዎ ዂሉ ሸይጡ ነታ ዕንቊ ዝዕድጋ ትመስል። 47 ከምኡውን መንግሥተ ሰማያት ኣብ ባሕሪ ዝተዘርግሐት እሞ ካብ ኲሉ ዓይነት ዓሣ ዝኣከበት መርበብ ትመስል። 48ምስ መልአት ናብ ደንደስ ኣውፅእዋ፤ ተቐሚጦም ድማ ጸጽቡቑ ኣርዮም ኣብ ኣቕሓ ኣከቡ፤ ነቲ ሐሕማቑ ግና ንወፃኢ ደርበይዎ። 49ኣብ መወዳእታ ዓለም ከዓ ኸምኡ ክኸውን እዩ፤ መላእኽቲ መጺኦም ነቶም ክፉኣት ካብ ማእኸል ጻድቃን ክፈልይዎም እዮም። 50ናብ እቶን ሓዊውን ክድርብይዎም እዮም፤ ኣብኡ ኸዓ ብኽያትን ምሕርቃም ኣስናንን ክኸውን እዩ። 51ኣስዒቡ ኸዓ ነዝ ዂሉስ ተረዲእኹምዎዶ? በሎም። ንሳቶም ድማ እወ በልዎ። 52ንሱ ኸዓ እምበኣርከስ ናይ መንግሥተ ሰማያት ደቀ መዝሙር ዝኾነ መምህር ሕጊ ዂሉ ካብ መዝገቡ ሓድሽን ብሉይን ነገራት ዘውፅእ በዓል ገዛ እዩ ዝመስል በሎም። 53ኢየሱስ ነዘን ምስላታት እዚኣተን ምስ ፈጸመ ኻብኡ ኣግለሰ። 54ናብ ዓዱ መጺኡ ኸዓ ኣብ ቤተ ጸሎት ኣይሁድ ኣትዩ ከምዙይ ኢሎም ክሳዕ ዝድነቑ መሃሮም፦ እዝ ሰብዙይ እዝ ዂሉ ጥበብን እዝ ዂሉ ተኣምራትን ካበይ ረኸቦ? 55ወዲ እቲ ፀራቢዶ ኣይኮነን? እኖኡስ ማርያምዶ ኣይኮነትን? ኣኅዋቱስ ያዕቆብ ዮሳ ስምዖን ይሁዳዶ ኣይኮኑን? 56ኲለን ኣሓቱስ እተን ምሳና ዘለዋዶ ኣይኮናን? እዝ ዂሉ ጥበብን ኃይልን ደኣ ኻበይ ኣምጽኦ? በሉ፤ 57ብእኡ ኸዓ ተዓንቀፉ። ኢየሱስ ግና ነቢይ እንትርፊ ኣብ ዓዱን ኣብ ገዛኡን ኣይነዓቕን በሎም። 58ብሰንኪ ጕድለት እምነቶም ድማ ኣብኡ ብዙኅ ተኣምራት ኣይገበረን። 1በቲ እዋን እቱይ ገዛኢ ገሊላ ሄሮድስ ዝና ኢየሱስ ሰምዐ። 2ንሓሻኽሩ ድማ እዙይ ዮሓንስ መጥምቕ እዩ፤ ንሱ ኻብ ምዉታን ተሢኡ ኣሎ፤ ስለዙይ ከዓ እዝ ተኣምራት እዙይ ብእኡ ይግበር ኣሎ በሎም። 3ሄሮድስ ብሰንኪ ሄሮድያዳ ሰበይቲ ፊልጶስ ሓዉ ንዮሓንስ ኂዙ ናብ ቤት ማእሰርቲ አእትይዎ ነበረ። 4ዮሓንስ ሰበይቲ ኃውካ ኽተእቱ ኣይግብአካን እዩ ይብሎ ነበረሞ። 5ክቐትሎ እኳ እንተ ደለየ እቶም ሕዝቢ ንዮሓንስ ከም ነቢይ ይርእይዎ ስለ ዝነበሩ ፈርሖም። 6በዓል ልደት ሄሮድስ ምስ ኮነ ጓል ሄሮድያዳ ኣብ ማእኸሎም ሳዕሲዓ ንሄሮድስ ኣሐጐሰቶ፤ 7ሽዑ ዝደለየቶ ኽህባ መሓለላ። 8ንሳ ኸምቲ እኖኣ ኣቐዲማ ዝመኸረታ ርእሲ ዮሓንስ መጥምቕ ኣብ ጻሕሊ ገይርካ ሃበኒ በለቶ። 9እቲ ንጉሥ ጐሃየ፤ እንተኾነ ምእንቲ ማሕላኡን ምእንቲ እቶም ምስኡ ዝተቐመጡን ክህብዋ ኣዘዘ። 10ሰብ ልኢኹ ድማ ርእሲ ዮሓንስ ኣብ ቤት ማእሰርቲ ኣሰየፈ። 11ነታ ርእሱ ብጻሕሊ ኣምጺኦም ነታ ጓል ሃብዋ፤ ንሳ ድማ ወሲዳ ንእኖኣ ሃበታ። 12ደቀ መዛሙርት ዮሓንስ ድማ መጺኦም ነቲ ሬሳኡ ኣልዒሎም ቀበርዎ፤ ከይዶምውን ንኢየሱስ ነገርዎ። 13ኢየሱስ ነዙይ ምስ ሰምዐ ካብኡ ብጃልባ ኣግሊሱ ንበይኑ ናብ ጽምዊ ቦታ ኸደ፤ እቶም ሕዝቢ ሰሚዖም ከካብ ዓዶም ተኣኪቦም ብእግሪ ተኸተልዎ። 14ኢየሱስ ካብኡ ወፂኡ ብዙኅ ሕዝቢ ረአየ እሞ ራህረሀሎም፤ ሕሙማቶም ድማ ኣሕወየ። 15ምስ መሰየ ደቀ መዛሙርቱ ናብኡ ቐሪቦም እዝ ቦታ እዙይ በረኻ እዩ፤ ሰዓትውን ኃሊፉ እዩ፤ ስለዙይ እዞም ሕዝቢ ናብ ዓድታት ከይዶም ንባዕሎም ምግቢ ኽዕድጉ ኣሰናብቶም በልዎ። 16ኢየሱስ ግና ብጥሙዮም ክኸዱ ኣይግባእን እዩ፤ ዝብላዕ ድኣ ንስኻትኩም ሃብዎም በሎም። 17ንሳቶም ድማ ኣብዙይ እንትርፊ ኃሙሽተ እንጀራን ክልተ ዓሣን ካልእ የብልናን በልዎ። 18ንሱ ግና ናባይ ኣምጽእወን በለ። 19ነቶም ሰብውን ኣብ ሣዕሪ ኽቕመጡ ኣዘዞም፤ ነተን ኃሙሽተ እንጀራን ክልተ ዓሣን ኣልዒሉ ናብ ሰማይ ኣንቃዕሪሩ እናጠመተ ኣመስጊኑ ባረኸ፤ ቖሪሱውን ንደቀ መዛሙርቱ ሃቦም፤ ደቀ መዛሙርቱ ድማ ነቶም ሕዝቢ ኣቕረቡሎም። 20ኲሎም በሊዖም ጸገቡ፤ እቲ ዝተረፈ ቝርስራስ ድማ ዓሠርተ ኽልተ መሶብ ምሉእ ኣልዓሉ። 21እቶም ዝበልዑ ውን ብዘይ ኣንስትን ቈልዑ ን ኃሙሽተ ሽሕ ዝኾኑ ነበሩ። 22ሽዑ ኢየሱስ ነቶም ሕዝቢ ኽሳዕ ዘሰናብቶም ደቀ መዛሙርቱ ናብ ጃልባ ኣትዮም ናብ ማዕዶ ኽቕድምዎ ኣዘዞም። 23ነቶም ሕዝቢ ኣሰናቢቱ ኸዓ ኽጽሊ በይኑ ናብ እምባ ደየበ። ምድሪ ምስ መሰየ ድማ በይኑ ኣብኡ ነበረ። 24እታ ጃልባ ኃሙሽተ ኪሎ ሜትር ኣቢላ ካብ ምድሪ ርሒቓ ነበረት፤ ንፋስ ብቕድሚኣ ስለ ዝነበረ ኸዓ ብማዕበል ትናወጽ ነበረት። 25ኢየሱስ ከባቢ ትሽዓተ ሰዓት ናይ ለይቲ ብልዕሊ ባሕሪ እናኸደ ናብኣቶም መጸ። 26እቶም ደቀ መዛሙርቱ ብልዕሊ ባሕሪ እንትኸይድ ምስ ረአይዎ ምትሃት እዩ ኢሎም ተሸበሩ፤ ካብ ፍርኃት ዝተልዓለውን ኣእወዩ። 27ኢየሱስ ግና ሽዑ ንሽዑ ኣይዞኹም ኣይትፍርኁ ኣነ እየ በሎም። 28ጴጥሮስ መሊሱ ጐይታይ! ንስኻ እንተ ዄንካስ ብልዕሊ ባሕሪ ናባኻ ኽመጽእ ኣዝዘኒ በሎ። 29ንሱ ድማ ነዓ! በሎ፤ ሽዑ ጴጥሮስ ካብ ጃልባ ወሪዱ ብልዕሊ ባሕሪ ናብ ኢየሱስ ከደ። 30ብርቱዕ ንፋስ ምስ ረአየ ግና ፈርኀ፤ ክጠልቕ ምስ ጀመረ ድማ ጐይታይ! ኣድኅነኒ ኢሉ ኣእወየ። 31ኢየሱስ ድማ ሽዑ ኢዱ ዘርጊሑ ኃዞ እሞ ኣታ እምነት ዝጐደለካ ስለ ምንታይከ ተጠራጠርካ? በሎ። 32ናብ ጃልባ ምስ ደየቡ ግና እቲ ንፋስ ሃድአ። 33እቶም ኣብ ጃልባ ዝነበሩ ኸዓ ንስኻ እማን ወዲ እግዚኣብሔር ኢኻ! እናበሉ ሰገዱሉ። 34ባሕሪ ተሳጊሮም ድማ ናብ ምድሪ ጌንሳሬጥ በጽሑ። 35እቶም ሰብ ምሰለለይዎ ኣብ ከባቢኦም ናብ ዘለዋ ዂለን ዓድታት ልኢኾም ንኲሎም ሕሙማት ኣምጽኡሉ። 36ዘፈር ክዳኑ ኽነኽኡ ጥራሕ ለመንዎ፤ ዝነኽእዎ ኲሎም ድማ ሓወዩ። 1ድኅርዙይ ካብ ኢየሩሳሌም ዝመጹ መምህራን ሕግን ፈሪሳውያንን ናብ ኢየሱስ ቀሪቦም 2 ስለምንታይ ደቀ መዛሙርትኻ ሥርዓት ዓበይቲ ዝጥሕሱ? እንጀራ ኽበልዑ እንተለዉ ኣእዳዎም ኣይምሕጻቦም እናበሉ ጠየቕዎ። 3ኢየሱስ ድማ መሊሱ ስለምንታይ ድኣ ንስኻትኩም ምእንቲ ሥርዓትኩም ትእዛዝ እግዚኣብሔር እትጥሕሱ? 4እግዚኣብሔር ኣቦኻን እኖኻን ኣኽብር፤ ነቦኡን ንኖኡን ሕማቕ ቃል ዝዛረብ ፈጺሙ ይሙት› ኢሉ ኣሎ። 5ንስኻትኩም ግና እቲ ነቦኡ ወይ ንንኡ እቲ ኻባይ ዝግብአኩም ሓገዝ ንእግዚኣብሔር መባእ ገይረዮ እየ› ዝብል ሰብ 6 ነቦኡ ወይ ንኖኡ ከኽብር ኣይግደድን እዩ› ትብሉ፤ ስለዙይ ምእንቲ ሥርዓትኩም ቃል እግዚኣብሔር ትሥዕሩ፤ 7- 9ኣቱም ግብዛት! ኢሳይያስ እዝ ሕዝቢ እዙይ ብኸናፍሩ የኽብረኒ፤ ብልቡ ግና ኻባይ እምብዛ ዝረሓቐ እዩ። ትምህርቲ ስርዓት ሰብ እናመሃሩ ብኸንቱ የምልኹኒ።› ኢሉ ብዛዕባኻትኩም ሓቂ ተነበየ። 10ኢየሱስ ነቶም ሕዝቢ ናብኡ ጸዊዑ ስምዑ ! ኣስተውዕሉውን! 11ንሰብ ዘርክሶ ካብ ኣፍ ዝወፅእ ደኣ እምበር ናብ ኣፍ ዝኣቱ ኣየርክሶን! 12ሽዑ ደቀ መዛሙርቱ ቐሪቦም ፈሪሳውያን ዘረባኻ ሰሚዖም ከም ዝተዓንቀፉስ ፈሊጥካዶ? በልዎ። 13ንሱ ኸዓ መሊሱ ናይ ሰማይ ኣቦይ ዘይተኸሎ ዂሉ ተኽሊ ኽብቖስ እዩ፤ 14ኅደግዎም፤ ዕዉራን መራሕቲ ዕውራን እዮም። ዕዉር ንዕዉር እንተ መርሖ ክልቲኦም ናብ ጕድጓድ ይወድቁ በሎም። 15ጴጥሮስ ድማ ነዝ ምስላ እዙይ እንዶ ተርጕመልና በሎ። 16ኢየሱስ ከዓ ንስኻትኩምውንዶ ገና ኣየስተውዓልኩምን? 17እቲ ብኣፍ ዝኣቱ ዂሉ ናብ ከብዲ ኸም ዝኃልፍ እሞ ንደገ ኸም ዝወፅእዶ ኣይትፈልጡን ኢኹም? 18እቲ ኻብ ኣፍ ዝወፅእ ግና ካብ ልቢ እዩ ዝወጽእ እሞ ንሱ እዩ ንሰብ ዘርክሶ። 19ካብ ልቢ ኽፉእ ሓሳብ ቅትለት ዝሙት ምንዝርና ስርቂ ብሓሰት ምምስካር ጸርፊ ይወፅእ። 20እዙይ እዩ ንሰብ ዘርክሶ እምበር ብዘይተሓጽበ ኣእዳው ምብላዕስ ንሰብ ኣየርክሶን በሎም። 21ኢየሱስ ካብኡ ወፂኡ ናብ ወሰን ምድሪ ጢሮስን ሲዶናን ኣግለሰ። 22እንሆ ድማ ሓንቲ ከነኣናዊት ሰበይቲ ኻብ ከባቢ እቲ ዓዲ መጺኣ ኦ ጐይታይ ወዲ ዳዊት! ንጓለይ ክፉእ ጋኔን ኂዙዋ የሳቕያ ኣሎ እሞ ራህርሀለይ! እናበለት ጸርሐት። 23ንሱ ግና ሓንቲ ቓል እኳ ኣይመለሰላን፤ ደቀ መዛሙርቱ ኸዓ ቐሪቦም ደድኅረና ትጠርዕ ኣላ እሞ ኣፋንዋ! ኢሎም ለመንዎ። 24ንሱ ግና እንትርፊ ናብቶም ከም ኣባጊዕ ዝጠፍኡ ሕዝቢ እስራኤል ናብ ካልእ ኣይተልኣኽኩን ኢሉ መለሰ። 25ንሳ ድማ ጐይታይ ርድአኒ እናበለት ቀሪባ ሰገደትሉ። 26ንሱ ኸዓ መሊሱ እንጀራ ውሉድ ኣልዒልካ ነኽላባት ምሃብ ጽቡቕ ኣይኮነን! በላ። 27ንሳ ድማ እወ ጐይታይ! ኣኽላባትውንኮ ኻብ ማእዲ ጐይተቶም ዝወደቐ ርፍራፍ ይበልዑ እዮም በለቶ። 28ሽዑ ኢየሱስ ኣቲ ሰበይቲ እምነትኪ ዓብዪ እዩ፤ ከምቲ ዝደለይኽዮ ይኹነልኪ! በላ። በታ ሰዓት እቲኣ እታ ጓላ ሓወየት። 29ኢየሱስ ካብኡ ኃሊፉ ብወሰን ባሕሪ ገሊላ ኸደ፤ ናብ እምባ ደይቡ ድማ ኣብኡ ተቐመጠ። 30ብዙኅ ሕዝቢ ድማ ሓንካሳት ዕዉራት ጸማማት ቖራያት ብዙኃት ካልኦትውን ምስኣቶም ኂዞም ናብኡ ቐረቡ፤ ኣብ ጥቓ እግሪ ኢየሱስውን ኣቐመጥዎም፤ ንሱ ኸዓ ኣሕወዮም። 31እቶም ሕዝቢ ድማ በሃማት እንትዛረቡ ቖራያት እንትሓውዩ ሓንካሳት እንትኸዱ ዕዉራትውን እንትርእዩ ተመልኪቶም ተገረሙ እሞ ንኣምላኽ እስራኤል ኣመስገንዎ። 32ኢየሱስ ንደቀ መዛሙርቱ ጸዊዑ እዞም ሕዝቢ እዚኣቶም ሠለስተ መዓልቲ ምሳይ ቀንዮም እዮም ዝበልዕዎ ድማ የብሎምን እሞ የኅዝኑኒ ኣለዉ፤ ስለዙይ ኣብ መንገዲ ኸይደኽሙ ጾሞም ከፋንዎም ኣይደልን በሎም። 33ደቀ መዛሙርቱ ድማ ኣብዝ በረኻ እዙይ ደኣ ንኽንድዙይ ዝኣክል ሕዝቢ ዘጽግብ እንጀራ ኻበይ ክንረክብ ኢና? በልዎ። 34ኢየሱስ ከዓ ክንደይ እንጀራኸ ኣሎኩም? በሎም። ንሳቶም ድማ ሸውዓተ እንጀራን ቊሩብ ዓሣን በልዎ። 35ነቶም ሕዝቢ ኸዓ ኣብ ምድሪ ኽቕመጡ ኣዘዞም። 36ሽዑ ነተን ሸውዓተ እንጀራን ነቲ ቝሩብ ዓሣን ኣልዒሉ ኣመስገነ፤ ቖሪሱ ድማ ንደቀ መዛሙርቱ ሃቦም፤ ደቀ መዛሙርቱ ኸዓ ነቶም ሕዝቢ ኣቕረቡ። 37ኲሎም ድማ በሊዖም ጸገቡ፤ ዝተረፈ ቝርስራስ ድማ ሸውዓተ መሶብ መሊኦም ኣልዓሉ። 38እቶም ዝበልዑ ኸዓ ብዘይ ኣንስትን ቈልዑ ን ኣርባዕተ ሽሕ ሰብኡት ነበሩ። 39ነቶም ሕዝቢ ምሰፋነዎም ድማ ናብ ጃልባ ደይቡ ናብ ወሰን መጌዶን ከደ። 1ፈሪሳውያንን ሰዱቃውያንን ክፍትንዎ መጹ፤ ካብ ሰማይ ምልክት ከርእዮም ድማ ጠየቕዎ። 2ኢየሱስ ድማ ምስ መሰየ ሰማይ ይቐይሕ ኣሎ እሞ ጻሕያ ክኸውን እዩ› ትብሉ፤ 3ምስ ወግሐ ድማ ደመና ኾይኑ ሰማይ ይቐይሕ ኣሎ እሞ ሎምስ ክዘንም እዩ› ትብሉ፤ ኣቱም ግብዛት! ገጽ ሰማይ ምልላይ ትፈልጡ፤ ናይ ዘመናት ምልክት ድኣ ኸመይ ዘይትፈልጡ? 4ክፉእን ዘይኣምንን ትውልዲ ምልክት ይደሊ፤ ብዘይ ምልክት ነቢይ ዮናስ ግና ካልእ ምልክት ኣይወሃቦን እዩ በሎም። ኃዲጉዎም ከዓ ኸደ። 5ደቀ መዛሙርቱ ናብ ማዕዶ ኽሳገሩ እንተለዉ እንጀራ ምኃዝ ረሲዖም ነበሩ፤ 6ኢየሱስ ድማ ካብ ማይ ብሒቝ ፈሪሳውያንን ሰዱቃውያንን ተጠንቀቑን ተዓቀቡውን! በሎም። 7ንሳቶም ግና እንጀራ ስለ ዘይኃዝና ድዩ ኸምዙይ ዝብለና ዘሎ ኢሎም ንስንሳቶም ተዘራረቡ። 8ኢየሱስ ድማ ፈሊጥዎም ኣቱም እምነት ዝጐደለኩም! ስለምንታይ እንጀራ ብዘይ ምኃዝኩም ንስንሳትኩም ትዘራረቡ? 9ገናዶ ኣይተስተውዕሉን ኢኹም? እቲ ኃሙሽተ እንጀራ ንኃሙሽተ ሽሕ ሰብ ኣኺሉስ ክንደይ መሶብ ከም ዘልዓልኩምዶ ኣይትዝክሩን ኢኹም? 10ወይ ድማ እቲ ሸውዓተ እንጀራ ነርባዕተ ሽሕ ሰብ ኣኺሉስ ክንደይ መሶብ ከምዘልዓልኩምዶ ኣይትዝክሩን ኢኹም? 11እቲ ኻብ ማይ ብሒቝ ፈሪሳውያንን ሰዱቃውያንን ተጠንቀቑ!› ዝበልኩኹም ብዛዕባ እንጀራ ከም ዘይኮነ ንምንታይ ዘይተስተውዕሉ? በሎም። 12ንሳቶም ድማ ኢየሱስ ተጠንቀቑ ዝበሎም ካብ ትምህርቲ ፈሪሳውያንን ሰዱቃውያንን ደኣ እምበር ካብ ማይ ብሒቝ እንጀራ ከም ዘይኮነ ሽዑ ኣስተውዓሉ። 13ኢየሱስ ኣብ ናይ ፊልጶስ ሃገር ቂሳርያ ምስ በጽሐ ሰባት ንወዲ ሰብ መን ይብልዎ? ኢሉ ንደቀ መዛሙርቱ ጠየቖም። 14ንሳቶም ድማ ገሊኦም ዮሓንስ መጥምቕ› ገሊኦም ኤልያስ› ገሊኦም ኤርምያስ› ወይ ድማ ሓደ ኻብ ቀዳሞት ነቢያት እዩ› ዝብሉኻ ኣለዉ በልዎ። 15ንሱ ድማ ንስኻትኩምከ መን ትብሉኒ? በሎም። 16ስምዖን ጴጥሮስ ንስኻ ክርስቶስ ወዲ ሕያው እግዚኣብሔር ኢኻ፤ ኢሉ መለሰሉ። 17ኢየሱስ ድማ መሊሱ ስምዖን ወዲ ዮና እቲ ኣብ ሰማያት ዘሎ ኣቦይ ደኣ እምበር ሥጋን ደምን ኣይገለጸልካን እሞ ብፁዕ ኢኻ! ኢሉ መለሰሉ። 18 ኣነ ኸዓ እብለካ ኣለኹ ንስኻ ጴጥሮስ ኢኻ፤ ኣብ ልዕሊ እዝ ኰዂሒ እዙይ ድማ ንቤተ ክርስቲያነይ ክሓንጻ እየ፤ በሪታት ሲኦልውን ኣይኅይልዋን እዮም። 19መፋትሕ መንግሥተ ሰማያት ድማ ኽህበካ እየ፤ ኣብ ምድሪ ዝኣሰርካዮ ኣብ ሰማይ እሱር ክኸውን እዩ፤ ኣብ ምድሪ ዝፈታሕኻዮ ኸዓ ኣብ ሰማይ ፍቱሕ ክኸውን እዩ በሎ። 20ድኅርዙይ ንሱ ክርስቶስ ከም ዝኾነ ንሓደ እኳ ኸይነግሩ ንደቀ መዛሙርቱ ኣጠንቀቖም። 21ካብ ሽዑ ጀሚሩ ኢየሱስ ናብ ኢየሩሳሌም ክኸይድ ከም ዘለዎ ብዓበይትን ብሊቃነ ካህናትን ብመምህራን ሕግን ብዙኅ መከራ ኸም ዝቕበል ኸም ዝቕተልን ብሣልሰይቲ መዓልትውን ከም ዝትሥእን ንደቀ መዛሙርቱ ኽነግሮም ጀመረ። 22ጴጥሮስ ከዓ ቕርብ ኢሉ ጐይታይ! እዙይ ኣባኻ ከቶ ኣይብጻሕ! እናበለ ክኽልክሎ ጀመረ። 23ኢየሱስ ግና ግልጽ ኢሉ ንጴጥሮስ ሰይጣን ንስኻ ናይ ሰብ እምበር ናይ እግዚኣብሔር ስለ ዘይትሓስብ ንኣይ ዕንቅፋት ኮይንካኒ ኢኻሞ ካባይ ረሓቕ! በሎ። 24ሽዑ ኢየሱስ ንደቀ መዛሙርቱ ክስዕበኒ ዝደሊ ሕይወቱ ይኽሓድ፤ መስቀሉ ኣልዒሉ ድማ ይከተለኒ። 25እቲ ንሕይወቱ ኸድኅና ዝደሊ ኸጥፍኣ እዩ፤ እቲ ንሕይወቱ ምእንታይ ዘጥፍኣ ኸዓ ኽረኽባ እዩ። 26ሰብከ ኣብ ዓለም ብዘሎ ዂሉ ረቢኁስ ነፍሱ እንተጥፍአ እንታይ ይጠቕሞ? ሰብከ ቤዛ ነፍሱ እንታይ ምሃበ? 27ወዲ ሰብ ብኽብሪ ኣቦኡ ምስ መላእኽቱ ኽመጽእ እዩ፤ ሽዑ ንዂሉ ከከም ግብሩ ኽፈድዮ እዩ። 28ካብዞም ኣብዚኣ ደው ኢሎም ዘለዉ ንወዲ ሰብ ብመንግሥቱ ኽመጽእ እንተሎ ኽሳዕ ዝርእይዎ ዘይሞቱ ኸም ዘለዉ እማን እብለኩም ኣለኹ በሎም። 1ኢየሱስ ድኅሪ ሽዱሽተ መዓልቲ ንጴጥሮስን ንያዕቆብን ንኃዉ ዮሓንስን ወሲዱ ንበይኖም ናብ ነዊኅ እምባ ኣደየቦም። 2ኣብ ቅድሚኦም ድማ ትርኢቱ ተለወጠ፤ ገጹ ኸም ፀሓይ በርሀ፤ ክዳኑውን ከም በረድ ፃዕደወ። 3እንሆ ኸዓ ሙሴን ኤልያስን ምስኡ እንትዘራረቡ ተርኣዩ። 4ጴጥሮስ ድማ ንኢየሱስ ጐይታይ! ንኣና ኣብዙይ ምንባር ጽቡቕ እዩ፤ ፍቓድካ እንተ ደኣ ኾይኑስ ኣብዙይ ሠለስተ ዳስ ክሠርሕ፤ ሓደ ንኣኻ ሓደ ንሙሴ ሓደውን ንኤልያስ በሎ። 5ገና ጴጥሮስ እዙይ እናተዛረበ እንተሎ ደመና ኸወሎም፤ እንሆ ድማ ኻብቲ ደመና ዘፍቅሮ ብእኡ ዝተሓጐስኩ ወደይ እዙይ እዩ፤ ንእኡ ስምዕዎ! ዝብል ድምፂ ተሰምዐ። 6ደቀ መዛሙርቱ እዙይ ሰሚዖም እምብዛ ስለ ዝፈርሑ ብግምባሮም ተደፍኡ። 7ኢየሱስ ቅርብ ኢሉ ነኽኦምሞ ተሥኡ፤ ኣይትፍርኁ! በሎም። 8ኣዒንቶም ንላዕሊ ቈላሕ እንተበሉ ድማ እንትርፊ ኢየሱስ በይኑ ሓደ እኳ ኣይረአዩን። 9ካብ እምባ ኽወርዱ እንተለዉ ኢየሱስ ወዲ ሰብ ካብ ምዉታን ክሳዕ ዝትሥእ ነዝ ዝረአኹምዎ ንሓደ እኳ ኣይትንገሩ! ኢሉ ኣዘዞም። 10ደቀ መዛሙርቱ ኸዓ ንምንታይ ደኣ መምህራን ሕጊ ቅድም ኤልያስ ክመጽእ ኣለዎ› ዝብሉ? ኢሎም ጠየቕዎ። 11ንሱ ድማ መሊሱ እወ፤ ኣቐዲሙ ኤልያስ ክመጽእ እዩ፤ ንዂሉ ድማ ኸቃንዕ እዩ። 12ኣነ ግና ኤልያስ ድሮ መጺኡ እዩ እብለኩም ኣለኹ፤ ንሳቶም ግና ኣብ ልዕሊኡ ኸም ዝደለዩ ገበሩ እምበር ኣይፈለጥዎን። ከምኡ ድማ ወዲ ሰብ ብኣኣቶም መከራ ኽቕበል ከም ዘለዎ እብለኩም ኣለኹ በሎም። 13ሽዑ ደቀ መዛሙርቱ ብዛዕባ ዮሓንስ መጥምቕ ከም ዝበሎም ኣስተውዓሉ። 14ናብቲ ሕዝቢ ምስ በጽሑ ሓደ ሰብኣይ ናብኡ ቐረበሞ ተንበርኪኹ፦ 15 ጐይታይ! ንወደይ መሓረለይ፤ በብወርኁ ዘውድቕ ሕማም እናተልዓሎ የመና ይሳቐ፤ ብዙኅ ጊዜውን ኣብ ማይን ሓውን የውድቖ እዩ እሞ ራህርህለይ፤ 16ናብ ደቀ መዛሙርትኻውን ኣምጺአዮስ ከሕውይዎ ኣይከኣሉን በሎ። 17ኢየሱስ መሊሱ ኣታ ዘይትኣምን ቀይናን ትውልዲ! ኽሳዕ መኣዝ ምሳኻትኩም ክነብር እየ? ክሳዕ መኣዝከ ኽዕገሠኩም እየ? ናብዙይ ናባይ ኣምጽእዎ! በሎም። 18ሽዑ ኢየሱስ ገሰጾ፤ እቲ ጋኔን ከዓ ኻብኡ ወፀ፤ እቲ ቖልዓ ድማ በታ ሰዓት እቲኣ ሓወየ። 19ድኅርዙይ ደቀ መዛሙርቱ ንበይንቶም ናብ ኢየሱስ ቀሪቦም ስለምንታይ ደኣ ንሕና ምውፅኡ ዝሰኣንና? በልዎ። 20ኢየሱስ ከዓ ብጕድለት እምነትኩም እዩ፤ እማን እብለኩም ኣለኹ፤ ክንዲ ፍረ ኣድሪ እትኣክል እምነት እንተልያትኩም ነዝ እምባ እዙይ ካብዙይ ናብቱይ ተልዓል!› እንተ በልኩምዎ ይልዓል፤ ዘይከኣለኩም ነገርውን የለን። 21እዝ ኸምዙይ ዝዓይነቱ ግና ብጾምን ብጸሎትን እንተ ዘይኮይኑ ኣይወፅእን እዩ በሎም። 22ደቀ መዛሙርቱ ኣብ ገሊላ ተኣኪቦም እንተለዉ ኢየሱስ ንወዲ ሰብ ናብ ኢድ ሰብ ኣኅሊፎም ክህብዎ እዮም፤ 23ንሳቶም ከዓ ኽቐትልዎ እዮም፤ ብሣልሰይቲ መዓልቲ ድማ ኽትሥእ እዩ በሎም፤ ደቀ መዛሙርቱ እዙይ ሰሚዖም ኃዘኑ። 24ናብ ቅፍርናሆም ምስ መጹ እቶም ግብሪ ቤተ መቕደስ ዝቕበሉ ናብ ጴጥሮስ መጺኦም መምህርኩምስ ግብሪዶ ኣይኸፍልን እዩ? በልዎ። 25ንሱ ድማ ይኸፍል እባ ኢሉ መለሰ። ናብ ገዛ ምስ ኣተወ ኢየሱስ ኣቐዲሙ ስምዖን! እንታይ ይመስለካ? ነገሥታት ምድሪ ግብርን ቀረጽን ካብ መን ይቕበሉ? ካብ ደቆምዶ ወይ ካብ ካልኦት? በሎ። 26ጴጥሮስ ከዓ ካብ ካልኦት እባ በለ። ኢየሱስ ድማ እምበኣር ደቆምስ ናፃ እዮም? 27ግና ምእንቲ ኸይነዕንቅፎም ናብ ባሕሪ ኼድካ መቝለብ ዓሣ ደርቢ፤ ነቲ ቕድም እትኅዞ ዓሣ ውሰድ፤ ኣፉ ምስ ከፈትካ ኣብኡ ሓደ ኣስታቴር ክትረክብ ኢኻ፤ ንእኡ ወሲድካ ኽንዳይን ክንዳኻን ሃቦም በሎ። 1በታ ሰዓት እቲኣ እቶም ደቀ መዛሙርቱ ኣብ መንግሥተ ሰማያት መን የዓቢ? እናበሉ ናብ ኢየሱስ ቀረቡ። 2ኢየሱስ ድማ ንሓደ ሕፃን ናብኡ ጸዊዑ ኣብ ማእኸሎም ኣቖሞ እሞ ከምዙይ በለ፦ 3 እንተ ዘይተመሊስኩም ከምዝ ሕፃን እዙይውን እንተ ዘይኮይንኩም ናብ መንግሥተ ሰማያት ከቶ ኸም ዘይትኣትዉ እማን እብለኩም ኣለኹ። 4እቲ ኸምዝ ሕፃን እዙይ ርእሱ ዘትሕት ንሱ እዩ ኣብ መንግሥተ ሰማያት ካብ ኲሉ ዝዓቢ። 5እቲ ንኸምዙይ ዝበለ ሕፃን ብስመይ ዝቕበል ንኣይ ይቕበል። 6እቲ ንሓደ ኻብዞም ብኣይ ዝኣምኑ ኣናእሽተይ ዘስሕት ድማ እምኒ መጥሓን ኣብ ክሳዱ ተኣሲሩ ኣብ ዓሚቝ ባሕሪ እንተዝሰጥም ምሐሾ። 7 ዕንቅፋት ግድን ክመጽእ እዩ እሞ ብዛዕባ ዕንቅፋት ንዓለም ወይለኣ! ምናዳ ነቲ ብሰንኩ ዕንቅፋት ዝመጽእ ሰብ ወይለኡ! 8ኢድካ ወይ እግርኻ እንተስሓተትካ ካባኻ ቖሪጽካ ደርብያ! ምስ ክልተ ኢድካን ክልተ እግርኻን ኣብ ናይ ዘለዓለም ሓዊ ካብ እትድርበ ብቖራጽካ ወይ ብሓንካስካ ናብ ሕይወት ክትኣቱ ይሕሸካ። 9ዓይንኻ እንተስሓተትካ ድማ ካባኻ መዝሒቕካ ደርብያ! ምስ ክልተ ዓይንኻ ናብ ገሃነም እሳት ካብ እትድርበስ ነቛር ኴንካ ናብ ሕይወት ምእታው ይሕሸካ። 10 መላእኽቶም ኣብ ሰማያት ኲልሻዕ ገጽ እቲ ኣብ ሰማያት ዘሎ ኣቦይ ይርእዩ እዮም እሞ ካብዞም ኣናእሽተይ ንሓደ እኳ ኸይትንዕቑ ተጠንቀቑ። 11ወዲ ሰብ ንዝጠፍአ ኽደልን ከድኅንን እዩ ዝመጸ እሞ። 12እንታይ ይመስለኩም? ሚእቲ ኣባጊዕ ዘለዋኦ ሰብኣይ ካብኣተን ሓንቲ እንተ ጠፍኣቶ ነተን ተስዓን ትሽዓተን ኣብ በረኻ ኃዲጉ ነታ ዝጠፍአት ክደሊዶ ኣይኸይድን? 13እንተ ረኸባ ድማ ኻብተን ዘይጠፍኣ ተስዓን ትሽዓተን ብኣኣ የመና ከም ዝሕጐስ እማን እብለኩም ኣለኹ። 14ከምኡ ድማ ኻብዞም ኣናእሽተይ ሓደ እኳ ኽጠፍእ ፍቓድ እቲ ኣብ ሰማያት ዘሎ ኣቦኹም ኣይኮነን። ኃውካ እንተ በደለካ 15 ኃውካ እንተ በደለካ ኼድካ ንስኻን ንሱን በይንኹም ኴንኩም መዓዶ፤ እንተ ሰምዐካ ንኃውካ ረባሕኻዮ። 16እንተ ዘይሰምዐካ ግና ኲሉ ነገር ብኣፍ ክልተ ወይ ሠለስተ መሰኻኽር እዩ ዝቐውም እሞ ኣብ ካልኣይ ጊዜ ሓደ ወይ ክልተ ምሳኻ ውሰድ። 17ንኣኣቶም እንተ ዘይሰምዖም ድማ ንቤተ ክርስቲያን ንገራ፤ ንቤተ ክርስቲያን እንተ ዘይሰምዓ ግና ከም ኣረሚን ከም ዘይንሳሕ ኃጢኣተኛን ቊጸሮ። 18 እማን እብለኩም ኣለኹ፤ ኣብ ምድሪ ዝኣሰርኩምዎ ኣብ ሰማይ እሱር ክኸውን እዩ፤ ኣብ ምድሪ ዝፈታሕኹምዎ ድማ ኣብ ሰማይ ፍቱሕ ክኸውን እዩ። 19- 20ክልተ ወይ ሠለስተ ኾይኖም ብስመይ ኣብ ዝተኣከቡሉ ኣነ ኸዓ ኣብኡ ኣብ ማእኸሎም ኣለኹ እሞ ክልተ ወይ ሠለስተ ካባኻትኩም ኣብ ምድሪ ብዝልምንዎ ነገር ኲሉ እንተ ተሰማሚዖም ካብቲ ኣብ ሰማያት ዘሎ ኣቦይ ክወሃቦም እዩ ኢለ እማን እብለኩም ኣለኹ። 21ሽዑ ጴጥሮስ ቅርብ ኢሉ ጐይታይ! ኃወይ እንተ በደለኒ ክንደይ ሻዕ ይቕረ ኽብለሉ? ክሳዕ ሸውዓተዶ? በሎ። 22ኢየሱስ ድማ ሸውዓተ ሻዕ ሰብዓ ደኣ እምበር ክሳዕ ሸውዓተ ኣይብለካን፤ 23ስለዙይ መንግሥተ ሰማያት ምሰገልገልቱ ኽጸባጸብ ዝደለየ ንጉሥ ትመስል፤ 24ክጸባጸብ ምስ ጀመረ ዓሠርተ ሽሕ መክሊት ዕዳ ዘለዎ ሰብ ኣምጽኡሉ። 25ዝፈድዮ ምስ ሰኣነ ግና እቲ ጐይታኡ ንሱን ሰበይቱን ደቁን ዘለዎ ሃብቲ ዂሉን ክሽየጥ እሞ እቲ ዕዳ ክኽፈል ኣዘዘ። 26እቲ ኣገልጋሊ ድማ ናብ እግሩ ተደፊኡ ጐይታይ! ተዓገሠኒ ደኣ እምበር ኲሉ ኽፈድየካ እየ!› እናበለ ለመኖ። 27እቲ ጐይታኡ ድማ ነቲ ኣገልጋሊ ራህረሀሉሞ ፈትሖ፤ ዕዳኡውን ኃደገሉ። 28እቲ ኣገልጋሊ ምስ ወፀ ግና ካብቶም ብጾቱ ሚእቲ ዲናር ዕዳ ዘለዎ ሓደ ኣገልጋሊ ረኸበ እሞ ኣባኻ ዘሎ ዕዳ ፍደየኒ!› ኢሉ ሓኒቑ ኃዞ። 29ሽዑ እቲ ብጻዩ ኣገልጋሊ ተዓገሠኒ፤ ኲሉ ኽፈድየካ እየ!› እናበለ ተደፊኡ ለመኖ። 30ንሱ ግና ኣበዮ፤ ከይዱ ድማ ኽሳዕ ዕዳኡ ዝፈድዮ ኣእሰሮ። 31እቶም ብጾቱ ኣገልገልቲ ድማ እቲ ዝገበሮ ነገር ርእዮም የመና ኃዘኑ፤ ከይዶምውን እቲ ዝኾነ ዂሉ ነገር ንጐይታኦም ነገርዎ። 32ሽዑ እቲ ጐይታኡ ጸዊዑ ኣታ ኽፉእ ኣገልጋሊ! ኣነ ስለ ዝለመንካኒ ዂሉ ዕዳኻ ኃደግኩልካ፤ 33ንስኻኸ ኸምቲ ኣነ ዝመሓርኩኻዶ ነቲ ብጻይካ ኽትምሕሮ ኣይምተገብአካን?› በሎ። 34ጐይታኡ ኸዓ ተቖጢዑ ዂሉ ዕዳኡ ፈጺሙ ኽሳዕ ዝፈዲ ንዘሳቕይዎ ኣኅሊፉ ሃቦ። 35 እምበኣር ንስኻትኩምውን ነፍስ ወከፍኩም ንኃዉ ኻብ ልቡ በደሉ እንተ ዘይኃዲጉሉ ሰማያዊ ኣቦይውን ከምኡ ኽገብረኩም እዩ። 1ኢየሱስ ነዝ ነገር እዙይ ምስ ፈጸመ ካብ ገሊላ ናብ ማዕዶ ዮርዳኖስ ናብ ዘሎ ምድሪ ይሁዳ በጽሐ። 2ብዙኃት ሕዝቢ ድማ ተኸተልዎ፤ ኣብኡ ኸዓ ነቶም ዝሓመሙ ኣሕወዮም። 3ፈሪሳውያን ድማ ሰብኣይ ንሰበይቱ ብዝኾነ ምኽንያት ክፈትሓዶ ይግባእ እዩ? እናበሉ ኽፍትንዎ ናብኡ መጹ። 4- 5መሊሱ ድማ እቲ ኻብ መጀመርታ ዝፈጠረ እግዚኣብሔር ሰብኣይን ሰበይትን ገይሩ ኸም ዝፈጠሮም› ስለዙይ ድማ ሰብኣይ ኣቦኡን እኖኡን ኃዲጉ ምስ ሰበይቱ ይወሃድ፤ ክልቲኦም ድማ ሓደ ኣካል ይኾኑ ዝብልዶ ኣብ ኦሪት ኣየንበብኩምን ኢኹም?› 6ስለዙይ እዚኣቶም ሓደ ኣካል እዮም እምበር ክልተ ኣይኮኑን። እምበኣር ነቲ እግዚኣብሔር ሓደ ዝገበሮ ሰብ ኣይፍለዮ በሎም። 7ንሳቶም ከዓ ስለምንታይ ደኣ ሙሴ መፍትሒኣ ጽሑፍ ሂቡ ኽፈትሓ ዝኣዘዘ? በልዎ። 8ኢየሱስ ድማ ሙሴስ ብሰንኪ ትረት ልብኹም ኣንስትኹም ክትፈትሑ ፈቐደልኩም እምበር ካብ መጀመርታስ ከምኡ ኣይነበረን። 9ኣነ ግና እቲ ንሰበይቱ ብዘይ ምኽንያት ዝሙት ዝፈትሓ ካልእውን ዘእቱ ይዝሙ፤ ፍትሕቲ ዘእቱውን ይዝሙ› እብለኩም ኣለኹ በሎም። 10እቶም ደቀ መዛሙርቱ ኸዓ ሥርዓት ሰብኣይን ሰበይትን ከምዙይ እንተ ደኣ ኾይኑስ ዘይምውሳብ ይሐሽ በልዎ። 11ኢየሱስ ድማ እዝ ነገር እዙይ ነቶም ዝተውሃቦም እንተ ዘይኮይኑ ኲሉ ዝኽእሎ ኣይኮነን። 12ካብ ከርሢ እኖኦም ህጽዋን ኮይኖም ዝተወለዱ ኣለዉ፤ ሰባት ህጽዋን ዝገበርዎምውን ኣለዉ፤ ምእንቲ መንግሥተ ሰማያት ኢሎም ንባዕልቶም ከም ህጽዋን ዝገበሩውን ኣለዉ፤ ነዝ ትምህርትዙይ ክቕበሎ ዝኽእል ይቀበሎ በሎም። 13ሽዑ ኢዱ ኣንቢሩ ኽጽልየሎም ንሕፃናት ናብኡ ኣምጽኡሉ፤ እቶም ደቀ መዛሙርቱ ድማ ነቶም ዘምጽእዎም ገሰጽዎም። 14ኢየሱስ ግና መንግሥተ ሰማያት ንኸምዚኣቶም ዝበሉ እያ እሞ ንሕፃናት ኅደግዎም፤ ናባይ ይምጽኡ፤ ኣይትኽልእዎም በሎም። 15ኢዱ ምሰንበረሎም ድማ ኻብኡ ኸደ። 16እንሆ ሓደ ሰብኣይ ናብኡ መጺኡ መምህር! ናይ ዘለዓለም ሕይወት ክወርስስ እንታይ ሠናይ ግብሪ ኽገብር? በሎ። 17ኢየሱስ ከዓ ንምንታይ ብዛዕባ ሠናይ ትጥይቐኒ? እቲ ሠናይስ ሓደ እዩ። ናብ ሕይወት ክትኣቱ እንተደሊኻስ ትእዛዛቱ ሓሉ!› በሎ። 18ንሱ ድማ ኣየንአን እየን? በሎ። ኢየሱስ ከዓ ኣይትቕተል፤ ኣይትዘሙ፤ ኣይትስረቅ፤ ብሓሰት ኣይትመስክር፤ 19ኣቦኻን እኖኻን ኣኽብር፤ ብጻይካውን ከም ነፍስኻ ኣፍቅር፤ በሎ። 20እቲ ሰብኣይ ድማ ዝተረፈኒ ደኣ እንተልዩ እምበር ነዙይ ኲሉስ ካብ ንእስነተይ ጀሚረ ሓልየዮ ኣለኹ በሎ። 21ኢየሱስ ከዓ ኸምዙይ በሎ፦ እምበኣር ፍጹም ክትከውን እንተ ደሊኻስ ኪድ ዘለካ ዂሉ ሃብቲ ሼጥካ ንድኻታት ሃብ፤ ኣብ ሰማይ ሃብቲ ኽትረክብ ኢኻ እሞ ነዓ ሰዓበኒ! በሎ። 22እቲ ሰብኣይ ድማ ብዙኅ ሃብቲ ስለ ዝነበሮ ነዝ ቓልዙይ ምስ ሰምዐ እናጐሃየ ኸደ። 23ኢየሱስ ከዓ ንደቀ መዛሙርቱ ሃብታም ናብ መንግሥተ ሰማያት ክኣቱ ጭንቂ ኸም ዝኾነ እማን እብለኩም ኣለኹ። 24ደጊመ ሃብታም ናብ መንግሥቲ እግዚኣብሔር ካብ ዝኣቱስ ግመል ብዓይኒ መርፍእ ክኃልፍ ይቐልል እብለኩም ኣለኹ። 25ደቀ መዛሙርቱ ድማ ነዙይ ሰሚዖም መን ደኣ ኾን ክድኅን ይኽእል? እናበሉ የመና ተገረሙ። 26ኢየሱስ ድማ ጠመቶም እሞ እዙይ ብሰብ ኣይከኣልን እዩ፤ ብእግዚኣብሔር ግና ዂሉ ይከኣል እዩ በሎም። 27ሽዑ ጴጥሮስ መሊሱ እንሆ ንሕና ዂሉ ኃዲግና ተኸቲልናካ ኣለና፤ እንታይ ክንረክብ ኢና? በሎ። 28ኢየሱስ ድማ ኣቱም ዝተኸተልኩምኒ ዂሉ ኣብ ዝሕደሰሉ ጊዜ ወዲ ሰብ ኣብ ዙፋን ክብሩ ዝቕመጠላ እዋን ንስኻትኩም ድማ ኣብ ዓሠርተ ኽልተ ዙፋናት ተቐሚጥኩም ንዓሠርተ ኽልተ ነገደ እስራኤል ከም እትፈርዱ እማን እብለኩም ኣለኹ። 29ስለ ስመይ ኢሉ ኣባይቲ ኣኅዋት ኣኃት ኣቦ እኖ ሰበይቲ ውሉድ ገራሁ ዝኃደገ ዂሉ ሚእቲ ዕጽፊ ኽረክብ እዩ፤ ናይ ዘለዓለም ሕይወትውን ክወርስ እዩ። 30ብዙኃት ቀዳሞት ዳኅረዎት ክኾኑ እዮም፤ ዳኅረዎት ድማ ቀዳሞት ክኾኑ እዮም በሎም። 1 መንግሥተ ሰማያት ነታኽልቲ ወይኑ ሰብ ውዕለት ክደሊ ኣንጊሁ ዝወፀ በዓል ቤት ትመስል። 2ምስቶም ሰብ ውዕለት ንነፍስ ወከፎም ንመዓልቲ ሓደ ዲናር ክህቦም ምስ ተሰማምዐ ክሠርሑ ናብ ኣታኽልቲ ወይኑ ሰደዶም። 3ብሠለስተ ሰዓት ምስ ወፀ ድማ ሥራሕ ዘይብሎም ካልኦት ኣብ ዕዳጋ ቐንፈዘው እንትብሉ ረአየ፤ 4ንኣኣቶም ከዓ ንስኻትኩምውን ናብቲ ኣታኽልቲ ወይነይ ኪዱ እሞ ሥርሑ፤ እቲ ዝግባእ ክኸፍለኩም እየ› በሎም፤ ንሳቶም ከዓ ኸዱ። 5መሊሱ ድማ ብሽድሽተን ብትሽዓተን ሰዓት ወፂኡ ኸምኡ ገበረ። 6ኣብ መበል ዓሠርተ ሓደ ሰዓት ወፂኡ ድማ ካልኦት ቐንፈዘው ዝብሉ ረኸበ፤ ንምንታይ ምሉእ መዓልቲ ብዘይ ሥራሕ ኣብዙይ ቐንፈዘው እትብሉ?› በሎም። 7ንሳቶም ከዓ ውዕለት ዘውዕለና ስለ ዝሰኣንና ኢና› በልዎ። እምበኣር ንስኻትኩምውን ናብቲ ኣታኽልቲ ወይኒ ኺዱሞ ሥርሑ! ዝግባእ ክኸፍለኩም እየ በሎም። 8 ምስ መሰየ እቲ በዓል ኣታኽልቲ ወይኒ ንኣዛዝ ገዝኡ ነቶም ሰብ ውዕለት ጸውዓዮም፤ ካብቶም ዳኅረዎት ጀሚርካ ኽሳዕ እቶም ቀዳሞት ውዕለቶም ሃቦም!› በሎ። 9እቶም ብዓሠርተ ሓደ ሰዓት ናይ መዓልቲ ዝመጹ ቐሪቦም ደዲናሮም ተቐበሉ። 10እቶም ቀዳሞት ምስ ቀረቡ ኸዓ ካብቶም ዳኅረዎት ዝበዝኅ ዝቕበሉ መሰሎም፤ ግና ንሳቶምውን ደዲናሮም ተቐበሉ። 11- 12ምስ ተቐበሉ ኸዓ ነዞም ሓንቲ ሰዓት ዝሠርሑ ዳኅረዎት ድኻም መዓልትን ሃሩርን ምስ ዝፆርና ምሳና ኣደላደልካዮም› እናበሉ ኣብ ልዕሊ እቲ በዓል ቤት ኣጕረምረሙ። 13ንሱ ኸዓ ንሓደ ኻብኣቶም ዓርከይ! ኣይዓመፅኩኻን፤ ብሓደ ዲናርዶ ኣይተሰማማዕኻንን? 14ዝብጽሓካ ደኣ ኂዝካ ኺድ፤ ነዝ ዳኅረዋይ ድማ ኽንዲ ናትካ ኽህቦ ፍቓደይ እዩ። 15ወይ ድማ ብገንዘበይ ዝደለኽዎ ኽገብርዶ ኣይግብአንን እዩ? ወይ ኣነ ሕያዋይ ስለ ዝኾንኩ ዓይንኻዶ ጠባን እዩ?› ኢሉ መለሰሉ። 16 እቶም ዳኅረዎት ቀዳሞት ክኾኑ እቶም ቀዳሞት ከዓ ዳኅረዎት ክኾኑ እዮም፤ ጽዉዓት ብዙኃት ኅሩያት ግና ውሑዳት እዮም እሞ። 17ኢየሱስ ናብ ኢየሩሳሌም ክድይብ እንተሎ ነቶም ዓሠርተ ኽልተ ደቀ መዛሙርቱ ንበይኖም ወሰዶም፤ ኣብ መንገዲ ድማ 18 እንሆ ናብ ኢየሩሳሌም ንድይብ ኣለና፤ ንወዲ ሰብ ንሊቃነ ካህናትን ንመምህራን ሕግን ኣኅሊፎም ክህብዎ እዮም፤ ንሳቶምውን ንሞት ክፈርድዎ እዮም። 19ነሕዛብ ኣኅሊፎም ክህብዎ ንሳቶምውን ከላግጹሉን ክገርፍዎን ክሰቕልዎን እዮም፤ ብሣልሰይቲ መዓልቲውን ክትሥእ እዩ። 20ድኅርዙይ እኖ ደቂ ዘብዴዎስ ምስ ደቃ ናብኡ ቐሪባ እናሰገደት ሓደ ነገር ለመነቶ። 21ኢየሱስ ከዓ እንታይ ትደልዪ? በላ። ንሳ ድማ እዞም ክልተ ደቀይ ኣብ መንግሥትኻ ሓደ ብየማንካ ሓደ ብጸጋምካ ኽቕመጡ ግበረለይ! በለቶ። 22ኢየሱስ ግና መሊሱ እትልምንዎ ኣይትፈልጡን ኢኹም፤ እቲ ኣነ ዝሰትዮ ናይ መከራ ጽዋዕ ኽትሰትዩዶ ትኽእሉ? በሎም። ንሳቶም ድማ እወ ንኽእል! በልዎ። 23ኢየሱስ ከዓ ጽዋዐይስ ክትሰትዩ ኢኹም፤ ኣብ የማነይን ጸጋመይን ምቕማጥ ግና ነቶም ሰማያዊ ኣቦይ ዘዳለወሎም እዩ እምበር ኣነ ኣይኮንኩን ዝህብ በሎም። 24እቶም ዓሠርተ ደቀ መዛሙርቱ ነዙይ ሰሚዖም በቶም ክልተ ኣኅዋት ኰረዩ። 25ስለዙይ ኢየሱስ ጸዊዑ ነኣሕዛብ እቶም ሹመኛታቶም ከም ዝገዝእዎም ዓበይቶም ድማ ኣብ ልዕሊኦም ከም ዝሥልጥኑ ትፈልጡ ኢኹም። 26 ኣባኻትኩም ግና ኸምዙይ ኣይኮነን፤ እቲ ኻባኻትኩም ክዓቢ ዝደሊ ኣገልጋሊኹም ይኹን። 27እቲ ኻባኻትኩም ሓለቓ ክኸውን ዝደሊ ኣገልጋሊኹም ይኹን። 28ወዲ ሰብውን ከገልግልን ሕይወቱ ምእንቲ ብዙኃት ቤዛ ገይሩ ክህብን ደኣ እምበር ከገልግልዎ ኣይመጸን እሞ በሎም። 29ካብ ኢያሪኮ ኽወፁ እንተለዉ ኸዓ ብዙኃት ሰባት ተኸተልዎ። 30እንሆ ድማ ኽልተ ዓይነ ስዉራት ኣብ ወሰን መንገዲ ተቐሚጦም ነበሩ እሞ ኢየሱስ የኃልፍ ከም ዘሎ ሰሚዖም ኦ ጐይታ! ወዲ ዳዊት መሓረና! እናበሉ ጸርሑ። 31እቶም ሕዝቢ ድማ ስቕ ክብሉ ገሰጽዎም፤ ንሳቶም ግና ኦ ጐይታ! ወዲ ዳዊት! መሓረና! እናበሉ ኣበርቲዖም ጸርሑ። 32ኢየሱስ ደው ኢሉ ጸውዖም፤ እንታይ ክገብረልኩም ትደልዩ? በሎም። 33ንሳቶም ድማ ጐይታይ! ኣዒንትና ክኽፈታ! በልዎ። 34ኢየሱስ ድማ ራህርሀሎም ኣዒንቶምውን ዳህሰሰ እሞ ሽዑ ረአዩ፤ ተኸተልዎውን። 1ናብ ኢየሩሳሌም ምስ ቀረቡ ኣብ ደብረ ዘይት ናብ ዘላ ቤተ ፋጌ በጽሑ፤ ሽዑ ኢየሱስ ካብ ደቀ መዛሙርቱ ኽልተ ልኢኹ 2 ኣብ ቅድሜኹም ናብ ዘላ ዓዲ ኺዱ፤ እስርቲ ኣድጊ ምስ ዒሉኣ ኽትረኽቡ ኢኹምሞ ፈቲሕኹም ኣምጽኡለይ። 3ዝኾነ ሰብ እንታይ ትገብሩ ኣለኹም እንተበለኩም ጐይታ ይደልዮም ኣሎ› በልዎ፤ ሽዑ ኽሰዶም እዩ በሎም። 4- 5እዝ ዂሉ ዝኾነ እቲ ብነቢይ ንጓል ጽዮን እንሆ ንጉሥኪ የዋህን ጻድቕን ኣብ ኣድግን ኣብ ገልገል ኣድግን ተቐሚጡ ናባኺ ይመጽእ ኣሎ!› በልዋ ዝተብሃለ ምእንቲ ኽፍጸም እዩ። 6ደቀ መዛሙርቱ ድማ ኸይዶም ከምቲ ኢየሱስ ዝኣዘዞም ገበሩ። 7ነታ ኣድግን ነታ ዒሉን ኣምጽኡሉ፤ ኽዳውንቶም ድማ ኣብ ዝባነን ጐዝጐዙሉ፤ ኢየሱስ ከዓ ተቐመጠ። 8እቶም ሕዝቢ ብምሉኦም ድማ ኽዳውንቶም ኣብ መንገዲ ኣንጸፉ፤ ኻልኦትውን ካብ ኣእዋም ጨንፈር እናሰልዑ ኣብቲ መንገዲ ይንስንሱ ነበሩ። 9እቶም ቀቅድሚኡ ዝኸዱ ደድኅሪኡውን ዝስዕቡ ሕዝቢ ኸዓ ዓው ኢሎም ሆሣዕና ንወዲ ዳዊት እቲ ብስም እግዚኣብሔር ዝመጽእ ቡሩኽ እዩ! ሆሣዕና ኣብ ኣርያም! እናበሉ ይጸርሑ ነበሩ። 10ናብ ኢየሩሳሌም ምስ ኣተወ ኸዓ ዂላ እታ ኸተማ መን እዩ እዙይ? እናበለት ተናወጸት። 11እቶም ሕዝቢ ድማ እዙይ ካብ ናዝሬት ናይ ገሊላ ዝመጸ ነቢይ ኢየሱስ እዩ በሉ። 12ኢየሱስ ኣብ ቤተ መቕደስ ኣትዩ ኣብ ቤተ መቕደስ ዝሸጡን ዝዕድጉን ንዝነበሩ ዂሎም ኣባረሮም። ጠረጴዛታት መሽረፍትን መናብር ሸየጥቲ ርግብንውን ገልበጠ። 13 ቤተይ ቤተ ጸሎት ክብሃል እዩ› ዝብል ጽሑፍ ኣሎ፤ ንስኻትኩም ግና በዓቲ ጐሓሉትን ሰረቕትን ገበርኩምዎ! በሎም። 14ኣብ ቤተ መቕደስ ከዓ ዕዉራትን ሓንካሳትን ናብኡ መጹ፤ ንሱ ድማ ኣሕወዮም። 15ሊቃነ ካህናትን መምህራን ሕግን ግና ነቲ ዝገበሮ ተኣምራት ርእዮም ሕፃናትውን ኣብ ቤተ መቕደስ ዓው ኢሎም ሆሣዕና ንወዲ ዳዊት! እንትብሉ ሰሚዖም ተናደዱ። 16 እዞም ቈልዑ ዝብልዎዶ ትሰምዕ ኣለኻ? በልዎ፤ ኢየሱስ ከዓ እወ እቲ ካብ ኣፍ ቈልዑ ን ሕፃናትን ምስጋና ኣዳለኻ› ዝብልዶ ኣየንበብኩምን ኢኹም? በሎም፤ 17ኃዲጉዎም ድማ ኻብታ ኸተማ ወፂኡ ናብ ቢታንያ ኸደ፤ ኣብኡውን ኃደረ። 18ንግሆ ናብ ከተማ ኽምለስ እንተሎ ጠመየ፤ 19ኣብ ጥቓ መንገዲ ሓንቲ ኦም በለስ ርእዩ ናብኣ ኸደ፤ እንተኾነ ቖጽሊ ጥራሕ እምበር ሓንቲ ፍረ ስለ ዘይረኸበላ ደጊም ካባኺ ንሓዋሩ ፍረ ኣይረኸብ! በላ፤ እታ ኦም በለስ ከዓ ሽዑ ንሽዑ ነቐጸት። 20ደቀ መዛሙርቱ ድማ ርእዮም እዛ ኦም በለስ ከመይ ኢላ ሽዑ ንሽዑ ነቐጸት! እናበሉ ተገረሙ። 21ኢየሱስ ከዓ እማን እማን እብለኩም ኣለኹ፤ እምነት እንተ ሃልያትኩም እሞ እንተዘይተጠራጢርኩም እዛ ዕፀ በለስ ከም ዝኾነቶ ጥራሕ ኣይኮነን እትገብሩ፤ ነዝ እምባዙይ ተልዒልካ ናብ ባሕሪ ተወርወር!› እንተ በልኩምዎ ክኾነልኩም እዩ። 22ኣሚንኩም ብጸሎት ዝለመንኩምዎ ዂሉ ኽትቅበሉ ኢኹም ኢሉ መለሰሎም። 23ናብ ቤተ መቕደስ ኣትዩ ኽምህር እንተሎ ሊቃነ ካህናትን ሽማግለታት ሕዝብን ናብኡ መጺኦም በየናይ ሥልጣን ነዝ ነገራት እዙይ ትገብር ኣለኻ? ነዝ ሥልጣን እዙይከ መን ሃበካ? በልዎ። 24ኢየሱስ ከዓ መሊሱ በሎም፦ ኣነ ድማ ሓንቲ ነገር ክጥይቐኩም፤ ነዚኣ እንተ ነጊርኩምኒ ኣነውን በየናይ ሥልጣን ነዝ ነገራት እዙይ ከም ዝገብር ክነግረኩም እየ። 25ጥምቀት ዮሓንስ ካበይ እዩ? ካብ ሰማይ ድዩ ወይ ካብ ሰብ? ንስንሳቶም ከዓ ኸምዙይ እናበሉ ተዘራረቡ፤ ካብ ሰማይ እንተ በልናዮ ስለምንታይ ድኣ ዘይኣመንኩምዎ?› ኽብለና እዩ፤ 26ካብ ሰብ እንተ በልናዮ ድማ ንዮሓንስ ኲሎም ከም ነቢይ ስለ ዝርእይዎ ነቶም ሕዝቢ ንፈርሖም ኢና። 27ንኢየሱስ ከዓ ኣይንፈልጥን! ኢሎም መለሱሉ። ንሱ ድማ ኣነውን በየናይ ሥልጣን ነዝ ነገራት እዙይ ከም ዝገብር ኣይነግረኩምን! በሎም። 28ቀጺሉ ኢየሱስ እንታይ ይመስለኩም? ንሓደ ሰብኣይ ክልተ ደቂ ነበርዎ፤ ናብቲ ቐዳማይ ቀሪቡ ወደይ ሎሚ ናብ ኣታኽልቲ ወይኒ ውፈር እሞ ሥራሕ › በሎ። 29ንሱ ኸዓ እምቢ › ኢሉ መለሰ፤ ደኃር ግና ተናሲሑ ወፈረ። 30ናብቲ ኻልኣይ ቀሪቡ ኸዓ ኸምኡ በሎ፤ ንሱ ድማ እሺ ጐይታይ › በሎ፤ ግና ኣይወፈረን። 31ካብ ክልቲኦም ኣየናይ እዩ ፍቓድ ኣቦኡ ዝመልአ? በሎም። ንሳቶም ከዓ እቲ ቐዳማይ በልዎ፤ ኢየሱስ ድማ ተቐበልቲ ቐረጽን ኣመንዝራታትን ናብ መንግሥቲ እግዚኣብሔር ምእታው ከም ዝቕድሙኹም እማን እብለኩም ኣለኹ። 32ዮሓንስ ብመንገዲ ጽድቂ ናባኻትኩም መጺኡ ነበረ እሞ ተቐበልቲ ቐረጽን ኣመንዝራታትን ደኣ ኣመንዎ እምበር ንስኻትኩምስ ኣይኣመንኩምዎን፤ ነዙይ ምስ ረአኹምውን ተናሲሕኹም ብእኡ ኣይኣመንኩምን በሎም። 33ካልእ ምስላውን ስምዑ ኣታኽልቲ ወይኒ ዝተኸለ በዓል ቤት ነበረ፤ ሓፁር ሓፀሮ፤ መጽመቕ ድማ ዀዓተሉ፤ መሐለዊ ደብሪ ሠርሐሉ፤ ንሓረስቶት ብብላዕ ሂብዎም ከዓ ናብ ካልእ ሃገር ኸደ። 34ጊዜ ፍርያት ምስ በጽሐ ካብ ፍረ ወይኑ ኸምጽኡሉ ኣገልገልቱ ናብቶም ሓረስቶት ለኣኸ። 35እቶም ሓረስቶት ከዓ ነቶም ኣገልገልቱ ኂዞም ንገሊኦም ወቕዕዎም፤ ንገሊኦም ቀተልዎም፤ ንገሊኦምውን ብእምኒ ቐጥቀጥዎም። 36ከምኡውን ካብቶም ቀዳሞት ዝበዝኁ ኻልኦት ኣገልገልቱ ለኣኸ፤ ንኣኣቶምውን ከምኡ ገበርዎም። 37ኣብ መወዳእታ ኸዓ ንወደይስ ይኃፍርዎ ይኾኑ› ኢሉ ወዱ ናብኣቶም ለኣኸ። 38እቶም ሓረስቶት ግና ነቲ ወዱ ምስ ረአይዎ ንስንሳቶም እንሆ እቲ ወራሲኡ እዙይ እዩ፤ ንዑ ንቕተሎሞ ርስቱ ኽንወርስ› ተበሃሃሉ። 39ኂዞም ድማ ኻብቲ ኣታኽልቲ ወይኒ ኣውፂኦም ቀተልዎ። 40እቲ ጐይታ ኣታኽልቲ ወይኒ ምስ መጸ ነቶም ሓረስቶት እቲኣቶም እንታይኮን ይገብሮም? 41ንሳቶም ከዓ ነቶም ክፉኣት ብኽፉእ የጥፍኦም፤ ነቲ ኣታኽልቲ ወይኒ ድማ ፍሪኡ በብጊዜኡ ንዝህብዎ ኻልኦት ሓረስቶት ብብላዕ ይህቦም በልዎ። 42ኢየሱስ ከዓ፦ እቲ ነደቕቲ ዝነዓቕዎ እምኒ ንሱ ርእሲ መኣዝን ኮነ፤ እዙይ ካብ እግዚኣብሔር ኮነ፤ ነዒንትናውን ዘደንቕ እዩ፤› ዝብልዶ ኣብ መጻሕፍቲ ኸቶ ኣየንበብኩምን? በሎም። 43 ስለዙይ ድማ እታ መንግሥቲ እግዚኣብሔር ካባኻትኩም ከም እትውሰድ ፍሪኣ ንዘፍሪ ሕዝቢውን ከም እትወሃብ እብለኩም ኣለኹ፤ 44ኣብቲ እምኒ እቱይ ዝወደቐይቕጥቀጥ፤ እቲ እምኒ እቱይ ዝወደቕ ድማ ይጭፍለቕ በሎም። 45ሊቃነ ካህናትን ፈሪሳውያንን ምስላታቱ ምስ ሰምዑ ብዛዕባኣቶም ከም ዝተዛረበ ፈለጡ። 46ክኅዝዎ ድማ ደለዩ፤ ግና እቶም ሕዝቢ ኸም ነቢይ ይርእይዎ ስለ ዝነበሩ ንኣኣቶም ፈርኅዎም። 1ኢየሱስ መሊሱ ብምስላ ኸምዙይ ኢሉ ነገሮም፦ 2 መንግሥተ ሰማያት ንወዱ መርዓ ዝገበረ ንጉሥ ትመስል። 3ንሱ ነቶም ናብ መርዓ ዝተዓደሙ ኽጽውዕዎም ኣገልገልቱ ለኣኸ፤ ግና ኽመጹ ኣይደለዩን። 4መሊሱ ድማ ነቶም ዕዱማት እንሆ ድግሰይ ኣዳልየ ኣለኹ፤ ሰባብሕተይን ኣስዋረይን ሓሪደ ኲሉ ተዳልዩ ኣሎ እሞ ናብቲ መርዓ ንዑ ! በልዎም› ኢሉ ኻልኦት ኣገልገልቱ ለኣኸ። 5እቶም ዕዱማት ግና ሸለል ኢሎም ገሊኦም ናብ ግራቶም ከዱ፤ ገሊኦም ከዓ ናብ ንግዶም ከዱ። 6እቶም ዝተረፉ ድማ ነቶም ኣገልገልቲ ኂዞም ኣዋረድዎምን ቀተልዎምን። 7እቲ ንጉሥ ተቖጢዑ ወታደራቱ ልኢኹ ነቶም ቀተልቲ ኣጥፍኦም፤ ከተማኦምውን ኣቃጸለ። 8ሽዑ ነቶም ኣገልገልቱ ኸምዙይ በሎም፦ ድግስ እቲ መርዓ ተዳሊዉ እዩ፤ ግና እቶም ዕዱማት ኣይተገበኦምን። 9እምበኣርከስ ናብ ኣደባባያትን ናብ ቀራናት መንገድን ኪዱ እሞ ንዝረኸብኩምዎ ዂሉ ናብ መርዓ ጸውዑ !› በሎም። 10እቶም ኣገልገልቲ ድማ ናብ መንገድታት ወፂኦም ንሕያዎትን ንኽፉኣትን ዝረኸብዎ ዂሉ ኣከቡ፤ እቲ ናይ መርዓ ኣዳራሽ ብተዓደምቲ መልአ። 11 እንተኾነ እቲ ንጉሥ ነቶም ተቐማጦ ኽርኢ ምስ ኣተወ ክዳን መርዓ ዘይተኸደነ ሓደ ሰብኣይ ኣብኡ ረአየ እሞ 12 ዓርከይ! ክዳን መርዓ እንተይተኸደንካ ኸመይ ኢልካ ናብዙይ ኣቲኻ?› በሎ፤ ንሱ ግና ስቕ በለ። 13ሽዑ እቲ ንጉሥ ንኣገልገልቱ ኸምዙይ በሎም፦ ኣእዳዉን ኣእጋሩን ኣሲርኩም ኣብ ወፃኢ ናብ ዘሎ ጸልማት ደርብይዎ፤ ኣብኡ ብኽያትን ምሕርቃም ኣስናንን ክኸውን እዩ› በለ። 14ጽዉዓት ብዙኃት ኅሩያት ግና ውሑዳት እዮምሞ። 15ድኅርዙይ ፈሪሳውያን ብዘረባኡ ኸመይ ገይሮም ከም ዘጋግይዎ ኸይዶም ተማኸሩ። 16ንደቀ መዛሙርቶም ከዓ ምስ ናይ ሄሮድስ ሰባት ገይሮም ከምዙይ ኢሎም ናብኡ ለኣኹ፦ መምህር! ቅኑዕ ምዃንካ መንገዲ እግዚኣብሔር ከዓ ብሓቂ ኸም እትምህር ገጽ ሰብ ርኢኻ ድማ ኸም ዘይተዳሉ ንሓደ እኳ ኸም ዘይትፈርኅ ንፈልጥ ኢና። 17እምበኣር እንታይ ይመስለካ እስኪ ንገረና? ንቄሣር ግብሪ ምሃብ ይግባእ ድዩ ወይ ኣይግባእን? በልዎ። 18ኢየሱስ ግና ተንኰሎም ፈሊጡ ኣቱም ግብዛት! ንምንታይ ትፍትኑኒ ኣለኹም? 19እቲ ናይ ግብሪ ገንዘብ እስኪ ኣርእዩኒ! በሎም። ንሳቶም ድማ ሓደ ዲናር ኣምጽኡሉ። 20ኢየሱስ ድማ እዙይ መልክዑ ን ጽሕፈቱን ናይ መን እዩ? በሎም። 21ንሳቶም ከዓ ናይ ቄሣር እዩ! በልዎ። እምበኣር ናይ ቄሣር ንቄሣር ናይ እግዚኣብሔር ድማ ንእግዚኣብሔር ሃቡ፤ በሎም። 22ነዙይ ሰሚዖም ተገረሙ፤ ኃዲጎምዎ ድማ ኸዱ። 23በታ መዓልቲ እቲኣ ትንሣኤ ሙታን የለን ዝብሉ ሰዱቃውያን ናብኡ መጺኦም 24ከምዙይ ኢሎም ጠየቕዎ፦ መምህር! ሙሴ ሓደ ሰብ ውሉድ እንተይኃደገ እንተ ሞተ፤ እቲ ኃዉ ነታ ሰበይቲ ኃዉ የእትዋ፤ ንኃዉ ድማ ውሉድ የቑመሉ፤› ኢሉ ኣሎ። 25እምበኣር ኣባና ሸውዓተ ኣኅዋት ነበሩ፤ እቲ ዓብዪ ሰበይቲ ኣእትዩ እንተይወለደ ሞተ፤ እታ ሰበይቱ ድማ ንኃዉ ኃደጋ፤ 26ከምኡ ድማ እቲ ኻልኣይን ሣልሳይን ክሳዕ ሸውዓቲኦም ኣእቲዮምዋ እንተይወለዱ ሞቱ። 27ድኅሪ ዂሎም ከዓ እታ ሰበይቲ ሞተት። 28ኲሎም ኣእትዮምዋ ነይሮም እዮም እሞ ብጊዜ ትንሣኤ ሙታን ካብ ሸውዓቲኦም ሰበይቲ ኣይንኦም እያ ኽትከውን? ኢሎም ጠየቕዎ። 29ኢየሱስ ድማ መጻሕፍቲ ኾነ ኃይሊ እግዚኣብሔር ብዘይምፍላጥ ትጋገዩ ኣለኹም። 30ኣብ ጊዜ ትንሣኤስ ኣብ ሰማያት ከም መላእኽቲ እግዚኣብሔር እዮም እምበር ኣይዋሰቡን ኣየዋስቡን። 31- 32ብዛዕባ ትንሣኤ ሙታን ግና እቲ ኻብ እግዚኣብሔር ኣነ ኣምላኽ ኣብርሃም ኣምላኽ ይስሓቅ ኣምላኽ ያዕቆብ እየ፤› ዝተብሃለልኩምዶ ኣየንበብኩምን ኢኹም? እምበኣርከስ ንሱ ኣምላኽ ሕያዋን እዩ እምበር ኣምላኽ ምዉታን ኣይኮነን ኢሉ መለሰሎም። 33እቶም ሕዝቢ ነዙይ ሰሚዖም ብትምህርቱ ተገረሙ። 34ንሰዱቃውያን መልሲ ኸም ዘስኣኖም ፈሪሳውያን ሰሚዖም ኣብ ዙርያኡ ተኣከቡ። 35- 36ካብኣቶም ሓደ ምሁር ሕጊ ድማ ኽፈታተኖ መምህር! ካብ ኦሪት ኣየነይቲ ትእዛዝ ተዓቢ? ኢሉ ጠየቖ። 37ኢየሱስ ከዓ ንእግዚኣብሔር ኣምላኽካ ብዂሉ ልብኻ ብዂሉ ነፍስኻ ብዂሉ ሓሳብካ ኣፍቅሮ፤› 38እታ ዓባይን ቀዳመይትን ትእዛዝ እዚኣ እያ። 39እታ እትመስላ ኻልኣይታ ድማ ንብጻይካ ከም ነፍስኻ ኣፍቅሮ፤› እትብል እያ። 40ኲሎም ኦሪትን ነቢያትን ኣብዘን ክልተ ትእዛዛት እዚኣተን ተጠሪፎም ኣለዉ በሎ። 41ፈሪሳውያን ተኣኪቦም እንተለዉ ኢየሱስ 42 ብዛዕባ ክርስቶስ እንታይ ይመስለኩም? ወዲ መንከ እዩ? ኢሉ ጠየቖም። ንሳቶም ከዓ ወዲ ዳዊት በልዎ። 43- 44ኢየሱስ ድማ ከመይ ኢሉ ደኣ ባዕሉ ዳዊት ብመንፈስ ቅዱስ ጐይታ ንጐይታይ ንጸላእትኻ ኣብ ትሕቲ መርገጽ እግርኻ ኽሳዕ ዝገብሮም ኣብ የማነይ ተቐመጥ!› እናበለ ከመይ ኢሉ ጐይታይ ይብሎ? 45እምበኣር ዳዊት ጐይታይ ዝበሎ ድኣ ኸመይ ኢሉ ወዱ ይኸውን? በሎም። 46እንተኾነ ሓደ እኳ ቓል ክመልሰሉ ዝኸኣለ ኣይነበረን። ካብታ መዓልቲ እቲኣ ኸዓ ሓደ እኳ ኽጥይቖ ዝደፈረ የለን። 1ድኅርዙይ ኢየሱስ ነቶም ሕዝብን ንደቀ መዛሙርቱን ከምዙይ ኢሉ ተዛረቦም፦ 2 መምህራን ሕግን ፈሪሳውያንን ኣብ መንበር ሙሴ ተቐሚጦም ኣለዉ። 3ስለዙይ ንሳቶም ዝብሉኹም ኲሉ ግበሩን ሓልዉን፤ ንሳቶም እቲ ንሰብ ዝምህርዎ ኣይገብርዎን እዮም እሞ ከምቲ ዝገብርዎ ግና ኣይትግበሩ። 4ከቢድ ምፅዋሩ ዘይምቹ ፆር ጠሚሮም ንሰብ ኣብ ማእገሩ የሰክምዎ፤ ባዕላቶም ግና በፃብዕቶም እኳ ኽነኽእዎ ኣይደልዩን። 5ኲሉ ዝገብርዎ ሰብ ክርእየልና ኢሎም ይገብሩ፤ ክታባቶም የግፍሑ፤ ዘፈር ክዳውንቶምውን የንውኁ። 6ኣብ ማእዲ ዝለዓለ ሥፍራ ኣብ ቤተ ጸሎቶም ድማ ኣብ ናይ ክብሪ መናብር ይቕመጡ። 7ኣብ ዕዳጋታት ሰብ ኢድ ክነሥአሎምን መምህር› ኢሉ ኽጽውዖምን ይፈትዉ፤ 8 ንስኻትኩም ግና መምህርኩም ሓደ እዩ እሞ መምህራን› ኣይትበሃሉ፤ ንስኻትኩም ኲልኹም ኣኅዋት ኢኹም። 9ኣብ ሰማይ ሓደ ኣቦ ስለ ዘለኩም ኣብ ምድሪ ንሓደ እኳ ኣቦ ኢልኩም ኣይትጸውዑ ። 10መራሒኹም ሓደ ክርስቶስ እዩ እሞ ንስኻትኩምስ መራሕቲ› ኣይትበሃሉ። 11- 12እቲ ርእሱ ዘልዕል ክዋረድ እዩ፤ እቲ ርእሱ ዘትሕት ከዓ ልዕል ክብል እዩ እሞ እቲ ኻባኻትኩም ዝዓበየ ኣገልጋሊኹም ይኹን። 13 ኣቱም ግብዛት መምህራን ሕግን ፈሪሳውያንን! መንግሥተ ሰማይ ንሰብ ኣብ ገጹ እትዓፅዉሉ ንርእስኹም ኣይትኣትዉን፤ ነቶም ክኣትዉ ዝደልዩ ድማ ምእታው ትኽልክልዎም ኣለኹም እሞ ወይለኹም! 14ኣቱም ግብዛት መምህራን ሕግን ፈሪሳውያንን! ንኽተምስሉ ኣብዚኅኹም ብምጽላይ ኣብያተ መበለታት ትብዝብዙ ኣለኹም፤ ስለዙይ ጽኑዕ ፍርዲ ኽትቅበሉ ኢኹም እሞ ወይለኹም! 15ኣቱም ግብዛት መምህራን ሕግን ፈሪሳውያንን! ንሓደ ሰብ ናብ ሃይማኖትኩም ክተእትዉ ባሕርን ምድርን እትዞሩ፤ ምስ ኣተወ ኸዓ ካባኻትኩም ብዕጽፊ ዝገደደ ወዲ ገሃነም ትገብርዎ ኢኹም እሞ ወይለኹም! 16ኣቱም ብቤተ መቕደስ ዝምሕል ኣይበደለን ደኃን እዩ፤ ብወርቂ ቤተ መቕደስ ዝምሕል ግና ማሕላ ይኾኖ› እትብሉ፤ ዕዉራት መራሕቲ ወይለኹም! 17ኣቱም ደናቝርን ዕዉራትን! ኣየናይ የዓቢ? ወርቅዶ ወይ እቲ ንወርቂ ዝቕድሶ ቤተ መቕደስ? 18 ብመሠውዒ ዝምሕል ኣይቝጸሮን እዩ፤ በቲ ኣብ ልዕሊኡ ዘሎ መሥዋዕቲ ዝምሕል ግና ማሕላ ይኾኖ› ትብሉ። 19ኣቱም ደናቝርን ዕዉራትን! ኣየናይ የዓቢ? መሥዋዕቲዶ ወይ እቲ ንመሥዋዕቲ ዝቕድሶ መሠውዒ? 20እምበኣርከ እቲ ብመሠውዒ ዝምሕል ብእኡን ኣብ ልዕሊኡ ብዘሎ ዂሉን ይምሕል። 21እቲ ብቤተ መቕደስ ዝምሕል ከዓ ብእኡን በቲ ኣብኡ ዝነብርን ይምሕል። 22እቲ ብሰማይ ዝምሕል ድማ ብዙፋን እግዚኣብሔርን በቲ ኣብኡ ዝነብርን ይምሕል። 23 ኣቱም ግብዛት መምህራን ሕግን ፈሪሳውያንን! ካብ ጨና ኣዳም ካብ ሽላን ካብ ከሙን ዓሥራት እተውፅኡ፤ እቲ ኣብ ሕጊ ዘሎ ኣውራ ነገር ፍትሒ ምሕረት እምነት ግና እትኃድጉ ኢኹም እሞ ወይለኹም! ነዙይ ምግባር ነቱይውን ዘይምኅዳግ ይግባእ። 24ኣቱም ትንንያ ማጺኹም እንትፍ እትብሉ ገመል ግና እትውሕጡ ዕዉራት መራሕቲ ወይለኹም! 25 ኣቱም ግብዛት መምህራን ሕግን ፈሪሳውያንን! ንጽዋዕን ንጻሕልን ኣብ ውሽጡ ኸትርን ስሰዐን መሊኡ እንተሎ ላዕሊ ላዕሉ እትሓጽቡ ወይለኹም! 26ኣታ ዕዉር ፈሪሳዊ! እቲ ጽዋዕን ጻሕልን ላዕላዩ ጽሩይ ምእንቲ ክኸውን ኣቐዲምካ ነቲ ውሽጡ ሕጸቦ። 27 ኣቱም ግብዛት መምህራን ሕግን ፈሪሳውያንን! ብወፃኢ ጽቡቕ ኮይኖም ዝርኣዩ ውሽጦም ግና ዝበስበሰ ኣዕፅምትን ርኹስ ነገርን ዝመልኡ ዝተለመጹ መቓብራት እትመስሉ ወይለኹም! 28ከምኡ ድማ ንስኻትኩም ብላዕሊ ንሰብ ጻድቃን መሲልኩም ትርአዩ፤ ውሽጥኹም ግና ግብዝናን ዓመፅን ዝመላእኹም ኢኹም። 29- 30 ኣቱም ግብዛት መምህራን ሕግን ፈሪሳውያንን! ብዘመን ኣቦታትና ኔርና እንተ ንኸውንስ ኣብ ምፍሳስ ደም ነቢያት ኣይምተሳተፍናን› እናበልኩም መቓብር ነቢያት እትሃንጹ ሓወልቲ ጻድቃን እተጊጹ ወይለኹም! 31እምበኣርከስ ደቂ ቐተልቲ ነቢያት ምዃንኩም ባዕልኻትኩም ትምስክሩ ኣለኹም። 32ንስኻትኩምውን መስፈር ኣቦታትኩም ምልኡ። 33ኣቱም ኣትማን ውሉድ ኣፍዑ ት ከመይ ገይርኩምከ ካብ ፍርዲ ገሃነም ክተምልጡ? 34 ስለዙይ እንሆ ነቢያትን ጠቢባንን መምህራን ሕግን እልእኸልኩም ኣለኹ፤ ንገሊኦም ክትቀትልዎምን ክትሰቕልዎምን፤ ንገሊኦም ከዓ ኣብ ቤተ ጸሎትኩም ክትገርፍዎምን ካብ ዓዲ ናብ ዓዲውን ክተሳጕጉዎምን ኢኹም። 35ካብ ደም እቲ ጻድቕ ኣቤል ጀሚሩ ኽሳዕ ደም እቲ ኣብ መንጎ ቤተ መቕደስን መሠውዕን ዝቐተልኩምዎ ደም ዘካርያስ ወዲ በራኽዩ ፍዳ እቲ ኣብ ምድሪ ዝፈሰሰ ደም ኲሎም ጻድቃን ኣባኻትኩም ክበጽሕ እዩ። 36ናይዝ ዂሉ ፍዳ ነዝ ትውልዲ እዙይ ከም ዝበጽሖ እማን እብለኩም ኣለኹ። 37 ኢየሩሳሌም ኢየሩሳሌም! ኣቲ ንነቢያት እትቐትሊ! ነቶም ናባኺ ዝተልኣኹ ብእምኒ እትቕጥቅጢ! ደርሆ ንጪቓውታ ኣብ ትሕቲ ኣኽናፋ ኸም እትእክቦም ክንደይ ንደቅኺ ኽእክቦም ዘይደለኹ! ንስኻትኩም ግና ኣበኹም። 38እንሆ ገዛኹም ዝፈረሰን ዝዓነወን ክኸውን እዩ። 39ደጊም ብስም እግዚኣብሔር ዝመጽእ ቡሩኽ እዩ› ኽሳዕ እትብሉ ድኅሪ ሕዚ ኸም ዘይትርእዩኒ እማን እብለኩም ኣለኹ። 1ኢየሱስ ካብ ቤተ መቕደስ ወፂኡ ክኸይድ እንተሎ ደቀ መዛሙርቱ ናብኡ ቐሪቦም ሕንጻ ቤተ መቕደስ ኣርአይዎ። 2ንሱ ድማ መሊሱ እዙይ ኲሉ ትርእይዎዶ ኣለኹም? ኣብዙይ እምኒ ኣብ ልዕሊ እምኒ እንተይፈረሰ ኸም ዘይተርፍ እማን እብለኩም ኣለኹ በሎም። 3ኣብ ደብረ ዘይት ተቐሚጡ እንተሎ ደቀ መዛሙርቱ ንበይኖም ቅርብ ኢሎም እዙይ መኣዝ እዩ ዝኸውን? ናይ ምምጻእኻን ናይ ዓለም ፍጻሜን ምልክቱኸ እንታይ እዩ? እስኪ ንገረና ኢሎም ጠየቕዎ። 4ኢየሱስ ከዓ ኸምዙይ በሎም፦ ሓደ እኳ ከየስሕተኩም ተጠንቀቑ። 5 ኣነ ክርስቶስ እየ!› እናበሉ ብዙኃት ብስመይ ክመጹ እዮም፤ ንብዙኃትውን ከስሕቱ እዮም። 6ውግእን ወረ ውግእን ክትሰምዑ ኢኹም፤ ኣስተውዕሉ ኣይትደንግጹ እዝ ዂሉ ብርግጽ ክኸውን እዩ፤ እንተኾነ መወዳእትኡ ሽዑ ኣይኮነን። 7ሕዝቢ ኣብ ልዕሊ ሕዝቢ መንግሥቲውን ኣብ ልዕሊ መንግሥቲ ኽለዓል እዩ፤ ኣብ ዝተፈላለየ ቦታ ጥሜትን ምንቅጥቃጥ ምድርን ክኸውን እዩ። 8እዝ ዂሉ ቕልውላው ናይ መከራ መጀመርታ እዩ። 9በቲ እዋን እቱይ ንመከራ ኣኅሊፎም ክህቡኹምን ክቐትሉኹምን እዮም፤ ስለ ስመይ ከዓ ብዂሎም ኣሕዛብ ጽሉኣት ክትኮኑ ኢኹም። 10ሽዑ ብዙኃት እምነቶም ብምኽሓድ ንስንሳቶም ኣኅሊፎም ክወሃሃቡን ክጻልኡን እዮም። 11ብዙኃት ሓሰውቲ ነቢያት ክለዓሉ ንብዙኃትውን ከስሕትዎም እዮም። 12ብሰንኪ ብዝሒ ኽፍኣት ከዓ ካብ ብዙኃት ሰባት ፍቕሪ ኽትንኪ እያ። 13እቲ ኽሳዕ መወዳእታ ዝዕገሥ ግና ንሱ ኽድኅን እዩ። 14ንዂሎም ኣሕዛብ ምስክር ምእንቲ ክኸውን እዝ ወንጌል መንግሥቲ እዙይ ኣብ ምሉእ ዓለም ክስበኽ እዩ፤ ሽዑ መወዳእታ ክኸውን እዩ። 15 እቲ ብነቢይ ዳንኤል ዝተነግረ ናይ ጥፍኣት ርኽሰት ኣብ ዘይግብኦ ቅዱስ ስፍራ ቖይሙ ምስ ረአኹም እቲ ዘንብብ የስተውዕል! 16እቶም ኣብ ይሁዳ ዘለዉ ናብ እምባታት ይህደሙ። 17እቲ ኣብ ዝባን ናሕሲ ዝጸንሐ ኸዓ ኣብ ገዝኡ ንዘሎ ኽወስድ ኣይውረድ፤ 18እቲ ኣብ ግራት ዝጸንሐ ድማ ኽዳኑ ኽወስድ ኢሉ ንድኅሪት ኣይመለስ። 19 በተን መዓልትታት እቲአተን ንጥኑሳትን ንመጥበውቲ ሕፃናትን ወይለአን! 20ጕያኹም ብኽረምቲ ወይ ከዓ ብሰንበት ምእንቲ ኸይኸውን ጸልዩ! 21ሽዑ ኻብ መጀመርታ ዓለም ኂዙ ኽሳዕ ሎሚ ዘይኮነ ድኅሪ ሕዝውን ከቶ ዘይኸውን ብርቱዕ መከራ ክኸውን እዩ። 22እተን መዓልትታት እቲኣተን እንተዘየሓጽራስ ሥጋ ዝለበሰ ዂሉ ኣይምደኃነን ነይሩ፤ ግና እተን መዓልትታት እቲኣተን ምእንቲ እቶም ኅሩያት ክሓጽራ እየን። 23ሽዑ ዝኾነ ሰብ ክርስቶስ እንሆ ኣብዙይ ኣሎ!› ወይ ከዓ ኣብቱይ ኣሎ!› እንተ በለኩም ኣይትእመኑ። 24ሓሰውቲ ክርስቶሳትን ሓሰውቲ ነቢያትን ክለዓሉ እዮም፤ እንተ ተኽኢልዎምስ ነቶም ኅሩያት እንተይተረፈ እኳ ንምስሓት ዓብዪ ምልክታትን ዘደንቕ ነገራትን ከርእዩ እዮም። 25 እንሆ ኣቐዲመ ነጊረኩም ኣለኹ፤ 26እምበኣር እንሆ ኣብ ምድረ በዳ ኣሎ!› እንተ በሉኹም ናብኡ ኣይትኺዱ፤ እንሆ ኣብ ውሽጢ ገዛ ኣሎ!› እንተ በሉኹምውን ኣይትእመኑ። 27መብረቕ ካብ ምብራቕ ወፂኡ ኽሳዕ ምዕራብ ከም ዝርአ ምጽኣት ወዲ ሰብውን ከምኡ ክኸውን እዩ። 28ገምቢ ኣብ ዘለዎ ኣሞራታት ኣብኡ እዮም ዝእከቡ። 29 ድኅሪ መከራ ናይተን መዓልትታት እቲኣተን ከዓ ሽዑ ንሽዑ ፀሓይ ክትጽልምት እያ፤ ወርኂውን ብርሃና ኣይትህብን እያ፤ ከዋኽብቲውን ካብ ሰማይ ክወድቁ እዮም፤ ኃይልታት ሰማያት ድማ ኽናወጹ እዮም። 30ሽዑ ኸዓ ምልክት ወዲ ሰብ ኣብ ሰማይ ክረአ እዩ፤ እንሆ ድማ ዂሎም ኣብ ዓለም ዘለዉ ኣሕዛብ ወዲ ሰብ ብኃይልን ብዓብዪ ኽብርን ብደመና ሰማይ እንትመጽእ ምስ ረአይዎ ኽበኽዩ እዮም። 31ንሱ ንመላእኽቱ ብብርቱዕ ድምፂ መለኸት ክልእኾም እዩ፤ ንሳቶም ድማ ንኅሩያቱ ካብ ሓደ ወሰን ሰማይ ክሳዕ እቲ ሓደ ወሰን ካብ ኣርባዕተ መዓዝን ክእክብዎም እዮም። 32 ምስላኡ ኻብ ኦም በለስ ተምሃሩ፤ ጨንፈራ ምስ ለምለመ ቖጽላውን ምስ ጠጠዐ ሓጋይ ከም ዝቐረበ ትፈልጡ ኢኹም። 33ከምኡ ኸዓ ንስኻትኩም ነዝ ዂሉ ነገራት እዙይ ምስ ረአኹም ኣብ ኣፍ ደገ ኸም ዝቐረበ ፍለጡ። 34እዝ ነገራት እዙይ ኲሉ ኽሳዕ ዝፍጸም እዝ ትውልዲ እዙይ ከም ዘይኃልፍ እማን እብለኩም ኣለኹ። 35ሰማይን ምድርን ክኃልፍ እዩ፤ ቃለይ ግና ኣየኃልፍን። 36 ነታ መዓልቲ እቲኣን ነታ ሰዓት እቲኣን ግና እንትርፊ ኣብ በይኑ ናይ ሰማይ መላእኽቲ ኾኑ ወይ ወልድ ሓደ እኳ ዝፈልጣ የለን። 37ከምቲ ብዘመን ኖኅ ዝኾነ ምጽኣት ወዲ ሰብ ከዓ ከምኡ ክኸውን እዩ። 38ከምቲ ቕድሚ ማይ ኣይኂ ዝነበረ ጊዜ ኽሳዕ እታ ኖኅ ናብ መርከብ ዝኣተወላ መዓልቲ ኽበልዑ ን ክሰትዩን ከውስቡን ክዋሰቡን ዝጸንሑ እሞ 39ማይ ኣይኂ መጺኡ ንዂሉ ኽሳዕ ዘጥፍእ ዘይፈለጡ ምጽኣት ወዲ ሰብ ከዓ ኸምኡ ክኸውን እዩ። 40ሽዑ ኽልተ ሰብ ኣብ ሓደ ግራት ክሠርሑ እዮም። እቲ ሓደ ኽውሰድ እቲ ሓደ ድማ ክኅደግ እዩ። 41ክልተ ኣንስቲ ኣብ ሓደ መጥሓን ክጥሕና እየን፤ እታ ሓንቲ ኽትውሰድ እታ ሓንቲ ድማ ክትኅደግ እያ። 42እምበኣርከስ ጐይታኹም በየነይቲ መዓልቲ ኸም ዝመጽእ ኣይትፈልጡን ኢኹም እሞ ንቕሑ። 43ግና እዙይ ደኣ ኣስተውዕሉ፤ በዓል ገዛ በየነይቲ ኽፍለ ጊዜ ናይ ለይቲ ሰራቒ ኸም ዝመጽእ እንተ ዝፈልጥስ ነቒሑ ምሓለወ ነይሩ፤ ገዝኡ ኽትኰዓት እንተላውን ሱቕ ኣይምበለን ነይሩ። 44እምበኣርከስ ንስኻትኩምውን ብዘይ ሓሰብኩምዋ ሰዓት ወዲ ሰብ ክመጽእ እዩ እሞ ተዳሊኹም ንበሩ። 45 እቲ በብጊዜኡ ምግቦም ክህቦም ኢሉ ጐይትኡ ኣብ ልዕሊ ስድራ ቤቱ ዝሸሞ እሙንን ለባምን ኣገልጋሊ መን እዩ? 46እቲ ጐይትኡ ምስ መጸ ከምዙይ እናገበረ ዝረኽቦ ኣገልጋሊ ብፁዕ እዩ። 47ኣብ ልዕሊ ዂሉ ንብረቱ ኸም ዝሸሞ እማን እብለኩም ኣለኹ። 48እቲ ኽፉእ ኣገልጋሊ ግና ብልቡ ጐይታይ ክድንጕ እዩ ኢሉ 49ነቶም ብጾቱ ኣገልገልቲ ኽወቕዖም ይጅምር፤ ምስ ሰካራማት ድማ ይበልዕን ይሰትን። 50ጐይታ እቲ ኣገልጋሊ ብዘይ ተጸበያ መዓልትን ብዘይ ፈለጣ ሰዓትን መጺኡ፤ ብዘሰቅቕ ሞት ይቐጽዖ፤ ዕድሉ ኸዓ ምስ ግብዛት ይገብሮ፤ ኣብኡ ድማ ብኽያትን ምሕርቃም ኣስናንን ይኸውን። 1በቲ ጊዜ እቱይ መንግሥተ ሰማያት መመብራህተን ኂዘን መርዓዊ ኽቕበላ ዝወፃ ዓሠርተ ደናግል ትመስል። 2ካብኣተን እተን ኃሙሽተ ሰነፋት እተን ኃሙሽተ ኸዓ ለባማት ነበራ። 3እተን ሰነፋት ቀቀንዲለን ኂዘን ዘይቲ ኣይተማልኣን። 4እተን ለባማት ግና መምስ ቀንዲለን ዘይቲ ኣብ ጢናአን ተማሊአን ነበራ። 5መርዓዊ ምስ ደንጐየ ድማ ዂለን ተታኺሰን ደቀሳ። 6ፍርቂ ለይቲ ምስ ኮነ እንሆ መርዓዊ መጺኡ እዩሞ ኽትቅበሉ ውፁ!› ዝብል ዋዕዋዕታን ዕልልታን ኮነ። 7ሽዑ ዂለን እተን ደናግል ተሢአን ቀቀንዲለን ኣሰናደዋ። 8እተን ሰነፋት ግና ነተን ለባማት መብራህትና ኽጠፍአና ኢሉሞ ካብ ዘይትኽን እንዶ ሃባና› በላአን። 9እተን ለባማት ግና ናብቶም ዝሸጡ ደኣ ኼድክን ንባዕልኻትክን ዓድጋ እምበር ንኣናን ንኣኻትክንን ዝኣክል የብልናን› በላዐን። 10ክዕድጋ ምስ ከዳ እቲ መርዓዊ መጸ፤ እተን ተዳልየን ዝጸንሓ ምስኡ ናብ መርዓ ኣተዋ፤ በሪ ድማ ተዓጽወ። 11ደኃር እተን ዝተረፋ ደናግል መጺአን ኦ ጐይታ! ኦ ጐይታ! ኽፈተልና!› በላ። 12ንሱ ግና እማን እብለክን ኣለኹ፤ ኣይፈልጠክንን! ኢሉ መለሰለን። 13እምብኣር እታ ወዲ ሰብ ዝመጸላ መዓልትን ሰዓትን ኣይትፈልጥዋን ኢኹም እሞ ንቕሑ። 14 መንግሥተ ሰማያት ከምቲ ኽገይሽ ዝደለየ ሰብ እሞ ንኣገልገልቱ ጸዊዑ ገንዘቡ ዝሃቦም ትመስል። 15ንነፍስ ወከፎም ከከም ዓቕሞም ንሓደ ሓሙሽተ መክሊት ነቲ ኻልአይ ክልተ መክሊት ነቲ ሣልሳይ ድማ ሓደ መክሊት ሂብዎም ገሸ። 16እቲ ኃሙሽተ መክሊት ዝተቐበለ ሽዑ ኸይዱ ነገደሉ። ካልእ ኃሙሽተ መክሊት ድማ ኣትረፈ። 17እቲ ኽልተ መክሊት ዝተቐበለ ድማ ካልእ ክልተ መክሊት ኣትረፈ። 18እቲ ሓንቲ መክሊት ዝተቐበለ ግና ኸይዱ ምድሪ ዂዒቱ ገንዘብ ጐይታኡ ኃብአ። 19ድኅሪ ነዊኅ እዋን ጐይታ እቶም ኣገልገልቲ መጺኡ ኽተሓሳሰቦም ጀመረ። 20እቲ ኃሙሽተ መክሊት ዝተቐበለ ቐሪቡ ጐይታይ! ሓሙሽተ መክሊት ሂብካኒ ኔርካ፤ እንሆ ድማ ኻልእ ኣብ ልዕሊአን ኃሙሽተ መክሊት ኣትረፍኩ!› እናበለ ካልእ ኃሙሽተ መክሊት ኣምጽአ። 21ጐይታኡ ድማ ኣታ ሕያዋይን እሙንን ኣገልጋሊ ጽቡቕ ገበርካ! ብውሑድ ተኣሚንካ ኢኻ እሞ ኣብ ልዕሊ ብዙኅ ክሸመካ እየ፤ ናብ ታሕጓስ ጐይታኻ እቶ!› በሎ። 22እቲ ኽልተ መክሊት ዝተቐበለ ድማ ቐሪቡ ጐይታይ! ክልተ መክሊት ሂብካኒ ነይርካ፤ እንሆ ኸዓ ኽልተ ኻልእ መክሊት ኣብ ልዕሊአን ኣትሪፈ ኣለኹ!› በለ። 23ጐይታኡ ኸዓ ኣታ ሕያዋይን እሙንን ኣገልጋሊ ጽቡቕ ገበርካ! ብውሑድ ተኣሚንካ ኢኻ እሞ ኣብ ልዕሊ ብዙኅ ክሸመካ እየ፤ ናብ ታሕጓስ ጐይታኻ እቶ!› በሎ። 24እቲ ሓደ መክሊት ዝተቐበለ ድማ ቐሪቡ ጐይታይ! ዘይዘራእኻዮ እትዓጽድ ዘይበተንካዮውን እትእክብ ጨካን ሰብ ምዃንካ እፈልጥ እየ፤ 25ስለዝፈራኅኹውን ከይደ ነቲ መክሊትካ ኣብ ምድሪ ሓባእኽዎ፤ ሕዚ ኸዓ እንሆ ገንዘብካ!› በሎ። 26እቲ ጐይታኡ ግና መሊሱ በሎ፦ ኣታ ኽፉእ ሃካይ ኣገልጋሊ! ዘይዘራእኽዎ ኸም ዝዓጽድ ዘይበተንክዎ ኸም ዝእክብ ትፈልጥ እንተድኣ ነይርኻ 27ነቲ ገንዘበይ ባንክ ክተእትዎ ምተገብአካ ነይሩ፤ ኣነ ኸዓ መጺአ ምስ ወለዱ ምወሰድክዎ ነይረ። 28እምብኣርከስ ነቲ መክሊት ካብኡ ኣኅዲግኹም ነቲ ዓሠርተ መክሊት ዘለዎ ሃብዎ። 29ንዘለዎ ዂሉ ይህብዎ፤ ይውስኽዎውን፤ ንዘይብሉ ግና እቲ ዘለዎ እኳ የኅድግዎ እዮምሞ። 30ነዝ ሃካይ መገልገሊውን ናብ ፍጹም ጸልማት ኣውጺእኹም ደርብይዎ፤ ኣብኡ ብኽያትን ምሕርቃም ኣስናንን ክኸውን እዩ።› 31 ወድ ሰብ ምስ ኲሎም ቅዱሳን መላእኽቱ ብኽብሩ ኣብ ዝመጸሉ ጊዜ ሽዑ ኣብ ዝፋን ክብሩ ኽቕመጥ እዩ። 32ኲሎም ኣሕዛብ ድማ ኣብ ቅድሚኡ ኽእከቡ እዮም፤ ጓሳ ነባጊዕ ኻብ ኣጣል ከም ዝፈላሊ ከምኡ ኸዓ ንሱ በብወገኖም ክፈልዮም እዩ። 33ነባጊዕ ብየማኑ ነጣል ድማ ብጸጋሙ ኸቕውም እዩ። 34ሽዑ እቲ ንጉሥ ብየማኑ ንዘለዉ ኣቱም ናይ ኣቦይ ቡሩኻት! እቲ ዓለም ካብ ዝፍጠር ጀሚሩ ዝተዳለወልኩም መንግሥተ ሰማያት ክትወርሱ ንዑ ! 35ጠምየ ኣብሊዕኹምኒ፤ ጸሚአ ኣስቲኹምኒ፤ ጋሻ ኾይነ ተቐቢልኩምኒ፤ 36ዓሪቐ ኸዲንኩምኒ፤ ሓሚመ በጺሕኹምኒ፤ ተኣሲረ ናባይ መጺእኹም ጠይቕኩምኒ፤› ኽብሎም እዩ። 37ሽዑ እቶም ጻድቃን ኦ ጐይታ! መኣዝ ጠሚኻ ርኢናካስ ኣብሊዕናካ? ወይ ጸሚእኻስ ኣስቲናካ? 38መኣዝከ ጋሻ ኾይንካ ርኢናካስ ተቐቢልናካ? ወይ ዓሪቕካስ ከዲንናካ? 39መኣዝ ሓሚምካ ወይ ተኣሲርካ በጺሕናካ?› ይብልዎ። 40እቲ ንጉሥ ከዓ ካብዞም ንኡሳት ኣኅዋተይ ንሓደ ዝገበርኩምዎ ንኣይ ከም ዝገበርክምዎ እማን እብለኩም ኣለኹ!› ኢሉ ይምልሰሎም። 41 ብድኅርዙይ ኣብ ጸጋሙ ንዘለዉ ኣቱም ርጉማን! ካባይ ረሓቑ! ናብቲ ንሰይጣንን ንመላእኽቱን ዝተዳለወ ናብ ናይ ዘለዓለም ሓዊ ኺዱ! 42ጠምየ ኣየብላዕኹምንን፤ ጸሚአ ኣየስተይኹምንን፤ 43ጋሻ ኾይነ ኣይተቐበልኩምንን፤ ዓሪቐ ኣይከደንኩምንን፤ ሐሚመን ተኣሲረን ኣይበጻሕኹምንን፤› ይብሎም። 44ሽዑ ንሳቶም ‹ ኦ ጐይታ! መኣዝ ጠሚኻ ርኢናካስ ወይ ጸሚእኻ ወይ ጋሻ ዄንካ ወይ ዓሪቕካ ወይ ሓሚምካ ወይ ተኣሲርካ ዘየገልገልናካ?› ኢሎም ይምልሱሉ። 45ሽዑ እቲ ንሓደ ኻብዞም ዝነኣሱ ኣኅዋተይ ዘይገበርኩምዎ ንኣይ ከም ዘይገበርኩምዎ እማን እብለኩም ኣለኹ፤› ኢሉ ይምልሰሎም። 46ሽዑ ንሳቶም ናብ ናይ ዘለዓለም ቅጽዓት ጻድቃን ግና ናብ ናይ ዘለዓለም ሕይወት ክኸዱ እዮም። 1ኢየሱስ እዝ ዂሉ ነገር ተናጊሩ ምስ ወድአ ንደቀ መዛሙርቱ 2 ድኅሪ ኽልተ መዓልቲ ፋሲካ ኸም ዝኸውን ትፈልጡ ኢኹም፤ ንወዲ ሰብ ድማ ኽስቀል ኣኅሊፎም ክህብዎ እዮም በሎም። 3ሽዑ ሊቃነ ካህናትን መምህራን ሕግን ዓበይቲ ሕዝብን ኣብ ኣዳራሽ ቀያፋ ዝብሃል ሊቀ ካህናት ተኣከቡ። 4ንኢየሱስ ብተንኰል ኂዞም ክቐትልዎ ድማ ተማኸሩ። 5እንተኾነ ኣብ ማእኸል ሕዝቢ ሁከት ምእንቲ ኸይለዓል ብበዓል ኣይኹን በሉ። 6ኢየሱስ ኣብ ቢታንያ ኣብ ቤት ስምዖን እቲ ለምጻም እንተሎ 7ሓንቲ ሰበይቲ ብዙኅ ዝዋግኡ ሽቱ ዝመልአ ብኣልባስጥሮስ ዝተሠርሐ ብልቃጥ ኂዛ ናብኡ መጸት፤ ኣብ ማእዲ ተቐሚጡ እንተሎ ድማ ኣብ ርእሱ ኣፍሰሰቶ። 8- 9ደቀ መዛሙርቱ ግና ነዙይ ርእዮም ተቖጥዑ እሞ እዛ ሰበይቲ ኽንድዙይ ዝኣክል ሽቱ ንምንታይ ኣጥፍአት? ብብዙኅ ዋጋ ተሸይጡዶ ንድኻታት ግዳ ኣይምተውሃበን ነይሩ? በሉ። 10ኢየሱስ ግና ነዙይ ፈሊጡ እዛ ሰበይቲ ጽቡቕ እያ ዝገበረትለይ፤ ስለምንታይ ተጕህይዋ ኣለኹም? 11ድኻታትስ ኲልሻዕ ምሳኻትኩም ኣለዉ፤ ኣነ ግና ዂሉ ጊዜ ምሳኻትኩም የለኹን። 12እዝ ኣብ ርእሰይ ዘፍሰሰቶ ኽቡር ሽቱ ግና ንቐብረይ ኢላ እያ ዝገበረቶ። 13እዝ ወንጌል እዙይ ኣብ ዝስበኸሉ ዂሉ ዓለም እዛ ሰበይቲ እዚኣ ዝገበረቶ ንመዘከሪኣ ኸም ዝንገር እማን እብለኩም ኣለኹ በሎም። 14ሽዑ እቲ ይሁዳ ኣስቆሮታዊ ዝተብሃለ ሓደ ኻብቶም ዓሠርተ ኽልተ ናብ ሊቃነ ካህናት ከይዱ 15 ኣነ ንኢየሱስ ኣኅሊፈ ኽህበኩምስ እንታይ ትህቡኒ? በሎም። ንሳቶም ኸዓ ሠላሳ ቕርሺ ሃብዎ። 16ካብታ ዕለት እቲኣ ጀሚሩ ኣኅሊፉ ኽህቦ ምችው ጊዜ ይደሊ ነበረ። 17በታ ቐዳመይቲ መዓልቲ በዓል ፋሲካ ደቀ መዛሙርቱ ናብ ኢየሱስ ቀሪቦም ድራር ፋሲካ ኽትበልዕስ ኣበይ ክነዳልወልካ ትደሊ? በልዎ። 18ንሱ ድማ ናብ ከተማ ኸይድኩም ንገለ ሰብ መምህር! ጊዜይ ቀሪቡ እዩ እሞ ምስ ደቀ መዛሙርተይ ኣብ ገዛኻ ፋሲካ ኸብዕል እየ ይብል ኣሎ በልዎ› በሎም። 19እቶም ደቀ መዛሙርቱ ድማ ከምቲ ኢየሱስ ዝኣዘዞም ገበሩ፤ ድራር ፋሲካውን ኣዳለዉ። 20ምስ መሰየ ምስቶም ዓሠርተ ኽልተ ደቀ መዛሙርቱ ኣብ ማእዲ ተቐመጠ። 21እናበልዑ እንተለዉ ኸዓ ካባኻትኩም ሓደ ኣኅሊፉ ኸም ዝህበኒ እማን እብለኩም ኣለኹ፤ በሎም። 22ንሳቶም ከዓ ብዙኅ ጐሃዩ፤ ነፍስ ወከፍውን ጐይታይ! ኣነ ደኾን እኸውን? ክብልዎ ጀመሩ። 23ኢየሱስ መሊሱ እቲ ኢዱ ኣብ ጻሕሊ ምሳይ ዝጸብሕ ንሱ እዩ ኣኅሊፉ ዝህበኒ። 24ወዲ ሰብ ከምቲ ብዛዕባኡ ዝተጽሓፈ ኽመውት እዩ፤ ነቲ ንወዲ ሰብ ኣኅሊፉ ዝህቦ ሰብ ግና ወይልኡ! እቲ ሰብ እቱይ ከም ዘይተወልደ ምሐሾ ነይሩ። 25እቲ ዘትኅዞ ይሁዳ ድማ መምህር! ኣነ ደኾን እየ? ኢሉ ጠየቖ፤ ኢየሱስ ከዓ ባዕልኻ እኳ ትብል ኣለኻ በሎ። 26እናበልዑ እንተለዉ ኢየሱስ ኅብስቲ ኣልዓለ፤ ኣመስጊኑ ድማ ቖሪሱ ነቶም ደቀ መዛሙርቱ እዙይ ሥጋይ እዩ፤ እንኩ ብልዑ ኢሉ ሃቦም። 27- 28ከምኡውን ጽዋዕ ኣልዒሉ ኣመስጊኑ እዙይ ምእንቲ ብዙኃት ንኅድገት ኃጢኣት ዝፈስስ ናይ ሓድሽ ኪዳን ደመይ እዩ እሞ ካብዙይ ኲልኻትኩም ስተዩ ኢሉ ሃቦም። 29 ድኅሪ ሕዚ ኽሳዕ እታ መዓልቲ እቲኣ ኣብታ መንግሥቲ ኣቦይ ምሳኻትኩም ከም ብሓድሽ ክሳዕ ዝሰትዮ ካብዝ ፍረ ወይኒ እዙይ ከቶ ኸም ዘይሰቲ እብለኩም ኣለኹ፤ ድማ በሎም። 30ናይ ምስጋና መዝሙር ምስ ዘመሩ ናብ ደብረ ዘይት ደየቡ። 31ሽዑ ኢየሱስ ነቲ ጓሳ ኽቐትሎ እየ፤ እተን መጓሰ ኣባጊዕ ድማ ፋሕ ክብላ እየን፤› ዝብል ተጽሒፉ ኣሎ እሞ በዛ ለይቲ እዚኣ ዂልኻትኩም ክትክሕዱኒ ኢኹም። 32ምስ ተሣእኩ ግና ናብ ገሊላ ኽቕድመኩም እየ በሎም። 33ጴጥሮስ ከዓ ኲላቶም እኳ እንተኸሓዱኻ ኣነስ ፈጺመ ኣይክሕደካን! ኢሉ መለሰሉ። 34ኢየሱስ ከዓ በዛ ለይቲ እዚኣ ደርሆ እንተይነቀወ ሠለስተ ሻዕ ከም እትኽሕደኒ እማን እብለካ ኣለኹ በሎ። 35ጴጥሮስ ግና ምሳኻ ደኣ እመውት እምበር ከቶ ኣይክሕደካን እየ! በሎ። እቶም ካልኦት ደቀ መዛሙርትውን ኲላቶም ከምኡ በሉ። 36ድኅርዙይ ኢየሱስ ምስኣቶም ጌቴሴማኒ ናብ እትብሃል ቦታ ኸደ፤ ንደቀ መዛሙርቱ ድማ ናብቱይ ከይደ ኽሳዕ ዝጽሊ ኣብዙይ ጽንሑ! በሎም። 37ንጴጥሮስን ንኽልቲኦም ደቂ ዘብዴዎስን ምስኡ ተማሊኡ ክትክዝን ክኃዝንን ጀመረ። 38ሽዑ ነፍሰይ ብኃዘን ክሳዕ ሞት በጺሓ ኣላሞ ኣብዙይ ጽንሑ፤ ምሳይውን ንቕሑ፤ በሎም። 39ቁሩብ ርኅቅ ኢሉ ብገጹ ተደፊኡ ጸለየ፤ ኦ ኣቦይ! እዙይ ዝከኣል እንተ ኾይኑስ እዛ ጽዋዕ እዚኣ ኻባይ ትኅለፍ! ግና ከም ፍቓደይ ዘይኮነስ ከም ፍቓድካ ይኹን በለ። 40ናብ ደቀ መዛሙርቱ ምስ ተመለሰ ኸዓ ደቂሶም ረኸቦም እሞ ንጴጥሮስ ድማ ክሳዕ ኽንድዙይዶ ሓንቲ ሰዓት እኳ ምሳይ ምንቃሕ ኣይትኽእሉን? 41እምበኣር ናብ ፈተና ኸይትኣትዉስ ንቕሑን ጸልዩን፤ መንፈስ ድልዊ እዩ፤ ሥጋ ግና ድኹም እዩ በሎም። 42ካልኣይ ጊዜ ኸይዱ ኸዓ ኦ ኣቦይ! እዛ ጽዋዕ እዚኣ እንተይሰተኽዋ ኽትኃልፍ ዘይከኣል እንተ ኾይኑስ ፍቓድካ ይኹን! እናበለ ደጊሙ ጸለየ። 43እንደገና ናብ ደቀ መዛሙርቱ ተመሊሱ ኸዓ ኣዒንቶም ባዕዚዘን ስለ ዝነበራ ደቂሶም ረኸቦም። 44ኃዲግዎም ከይዱውን ከምቲ ቕድም ኢልዎ ዝነበረ ቓል ንሣልሳይ ጊዜ ጸለየ። 45ሽዑ ናብቶም ደቀ መዛሙርቱ ተመሊሱ ሕዚውን ገና ደቂስኩምን ዓሪፍኩምንዶ ኣለኹም? እምበኣር ወዲ ሰብ ናብ ኢድ ኃጥኣን ኣኅሊፎም ዝህቡሉ ሰዓት በጺሑ እዩ። 46ተሥኡ ንኺድ! እቲ ኣኅሊፉ ዝህበንውን እንሆ ቐሪቡ ኣሎ! በሎም። 47ገና እዙይ ክዛረብ እንተሎ እንሆ ይሁዳ ሓደ ኻብቶም ዓሠርተ ኽልተ መጸ፤ ምስኡ ድማ ብሊቃነ ካህናትን ሽማግለታት ሕዝብን ዝተልኣኹ ሰይፍታትን ኣብትርትን ዝኃዙ ብዙኃት ሰባት መጹ። 48እቲ ኣኅሊፉ ዝህቦ ኸዓ እቲ ኣነ ዝስዕሞ ንሱ እዩ እሞ ኃዝዎ! ኢሉ ምልክት ሂብዎም ነበረ። 49ሽዑ ናብ ኢየሱስ ቀሪቡ ሰላም መምህር! ኢሉ ሰዓሞ። 50ኢየሱስ ከዓ ዓርከይ! ዘምጽአካ ግበር! በሎ ሽዑ ቐሪቦም ንኢየሱስ ኃዝዎ። 51እንሆ ኻብቶም ምስ ኢየሱስ ዝነበሩ ሓደ ሰይፉ መዚዙ ነቲ ኣገልጋሊ ሊቀ ካህናት ወቕዖ፤ እዝኑውን ቖረጾ። 52ሽዑ ኢየሱስ ሰይፊ ዘልዕሉ ዂሎም ብሰይፊ እዮም ዝጠፍኡ እሞ ሰይፍኻ ናብ ሰፈሩ ምለሶ። 53ኣነ ነቦይ ክልምኖ ዘይከኣለኒ ንሱ ኸዓ ኻብ ዓሠርተ ኽልተ ሠራዊት ዝበዝኁ መላእኽቲ ብቕጽበት ክሰደለይ ዘይኽእልዶ ይመስለካ? 54እቶም ከምዙይ ክኸውን ኣለዎ› ዝብሉ መጻሕፍቲ ደኣ ከመይ ኢሎም ክፍጸሙ እዮም? በሎ። 55በታ ሰዓት እቲኣ ኢየሱስ ነቶም ሕዝቢ ከም ንሰራቒዶ ብኣስይፍትን ብኣብትርትን ክትኅዙኒ መጺእኹም? ዕለት ዕለት ኣብ ቤተ መቅደስ ተቐሚጠ እምህር ነይረ፤ ግና ሽዑ ኣይኃዝኩምንን። 56እዝ ዂሉ ዝኾነ ግና መጻሕፍቲ ነቢያት ምእንቲ ኽፍጸሙ እዩ በሎም። ሽዑ ደቀ መዛሙርቱ ዂሎም ኃዲጎምዎ ሃደሙ። 57እቶም ንኢየሱስ ዝኃዝዎ ኸዓ ናብቲ መምህራን ሕግን ሽማግለታትን ተኣኪቦምሉ ዝነበሩ ናብ እንዳ ቀያፋ ሊቀ ካህናት ወሰድዎ። 58ጴጥሮስ ግና ኽሳዕ እቲ ቕጽሪ ገዛ ሊቀ ካህናት ብርሑቕ ሰዓቦ፤ ናይቲ ነገር መወዳእታ ምእንቲ ኽርኢውን ናብ ውሽጢ ኣትዩ ምስቶም ሓሻኽር ተቐመጠ። 59ሊቃነ ካህናትን እቲ ባይቶን ከዓ ንኢየሱስ ምእንቲ ኽቐትልዎ ሓሰውቲ መሰኻኽር ደለዩ፤ 60እንተኾነ ኣይረኸቡን፤ ብዙኃት ሓሰውቲ መሰኻኽር እኳ እንተ ቐረቡ ሓንቲ በደል ኣይረኸቡሉን። 61ደኃር ግና ኽልተ ቐሪቦም እዝ ሰብ እዙይ ንቤተ መቕደስ ኣፍሪሰ ብሠለስተ መዓልቲ ኽሓንጾ እኽእል እየ› ኢሉ ተዛሪቡ እዩ በሉ። 62እቲ ሊቀ ካህናት ከዓ ተሢኡ ነዝ ኣብ ልዕሌኻ ዝምስክርዎ ዘለዉስ ሓንቲ እኳዶ ኣይትምልሰሉን? በሎ። 63ኢየሱስ ግና ኣይመለሰሉን። እቲ ሊቀ ካህናት ከዓ ንስኻ እቲ ክርስቶስ ወዲ እግዚኣብሔር እንተ ዄንካስ ክትነግረና በቲ ሕያው እግዚኣብሔር ኣማኅጽነካ ኣለኹ! በሎ። 64ኢየሱስ ከዓ ንስኻ እኳ ትብል ኣለኻ፤ ድኅሪ ሕዚ ግና ወዲ ሰብ ኣብ የማን ኃይሊ እግዚኣብሔር ተቐሚጡ ብደመና ሰማይ ክመጽእ እንተሎ ኽትርእይዎ ኢኹም እብለኩም ኣለኹ በሎ። 65- 66ሽዑ እቲ ሊቀ ካህናት ክዳኑ ቐዲዱ እንሆ ንእግዚኣብሔር ይጻረፍ ኣሎ፤ ጸርፉውን ሰሚዕኹም ኣለኹም፤ እንታይ ምስክር የድልየና እንታይከ ትብሉ? በለ። ንሳቶም ከዓ ሞት ይግብኦ! ኢሎም መለሱሉ። 67ሽዑ ኣብ ገጹ እንትፍ በሉሉ፤ ገሊኦም ድማ ወቕዕዎ። 68 ኦ መሢሕ! መን እዩ ዝወቕዐካ? እስኪ ተነበየልና? እናበሉ ኸዓ ይጸፍዕዎ ነበሩ። 69ጴጥሮስ ኣብ ውሽጢ መረባ ተቐሚጡ እንተሎ ሓንቲ ገረድ መጺኣ ንስኻውን ምስቲ ኢየሱስ ገሊላዊ ኔርካ ኢኻ! በለቶ። 70ንሱ ኸዓ እዝ እትብልዮ ዘለኺ ኣይፈልጦን እየ! እናበለ ኣብ ቅድሚ ዂሎም ከሓደ። 71ናብቲ ኣፍደገ ምስ ወፀ ኸዓ ሓንቲ ኻልእ ገረድ ረአየቶ፤ ኣብኡ ንዝነበሩ ድማ እዙይ ምስ ናይ ናዝሬት ኢየሱስ ነይሩ እዩ! በለቶም። 72ንሱ ኸዓ ነዝ ሰብ እዙይ ኣይፈልጦን እየ! ኢሉ ንኻልኣይ ጊዜ ኸሓደ፤ መሓለውን። 73ድኅሪ ቑሩብ ጊዜ ድማ እቶም ደው ኢሎም ዝነበሩ ንጴጥሮስ ንስኻ እማን ኻብኣቶም ኢኻ፤ ዘረባኻ የፍልጠካ ኣሎ በልዎ። 74ሽዑ ንሱ ነቲ ሰብ እቱይ ኣይፈልጦን እየ! ኢሉ ኽምሕልን ንባዕሉ ኽረግምን ጀመረ። ሽዑ ንሽዑ ኸዓ ደርሆ ነቀወ። 75ጴጥሮስ ድማ ነቲ ኢየሱስ ደርሆ እንተይነቀወ ሠለስተ ሻዕ ኽትክሕደኒ ኢኻ ዝበሎ ቓል ዘከረ። ናብ ደገ ወጺኡ ድማ ኣምሪሩ በኸየ። 1ምስ ወግሐ ኲሎም ሊቃነ ካህናትን ሽማግለታት ሕዝብን ንኢየሱስ ክቐትልዎ ተማኸሩ። 2ኣሲሮም ወሰድዎ እሞ ንጲላጦስ ነቲ ሹም ኣኅሊፎም ሃብዎ። 3- 4ሽዑ እቲ ዘትኀዞ ይሁዳ ንኢየሱስ ከም ዝተፈርዶ ምስ ረአየ ተናሲሑ ንጹሕ ሰብ ንሞት ኣኅሊፈ ብምሃበይ በዲለ እናበለ ነቲ ሠላሳ ቕርሺ ናብ ሊቃነ ካህናትን ሽማግለታት ሕዝብን መለሶ። ንሳቶም ግና ንሕና እንታይ ኣእትዩና! ባዕልኻ ትፈልጥ! በልዎ። 5ንሱ ኸዓ ነቲ ሠላሳ ቕርሺ ኣብ ቤተ መቕደስ ደርብይዎ ወፀ፤ ከይዱውን ተሓኒቑ ሞተ። 6እቶም ሊቃነ ካህናት ግና ነቲ ገንዘብ ወሲዶም ዋጋ ደም ስለ ዝኾነ ኣብ ሙዳየ ምጽዋት ክነእትዎ ኣይግባእን እዩ በሉ። 7ተማኺሮም ከዓ ብእኡ ንመቓብር ኣጋይሽ ዝኸውን ግራት ሠራሕ ኣቅሓ መሬት ዓደጉሉ። 8ስለዙይ እታ ግራት ክሳዕ ሎሚ ግራት ደም ትብሃል ኣላ። 9እቲ ብነቢይ ኤርምያስ ነቲ ደቂ እስራኤል ዋጋ ዝገምገሙሉ ዋጋ ናይቲ ኽቡር ሠላሳ ብሩር ወሰዱ። 10ከምቲ እግዚኣብሔር ዝኣዘዘኒውን ንግራት ሠራሕ ኣቅሓ መሬት ሃብዎ ኢሉ ዝተነግረ ቃል ተፈጸመ። 11ኢየሱስ ኣብ ቅድሚ እቲ ገዛኢ ቖመ። እቲ ገዛኢ ድማ ንስኻዶ ንጉሥ ኣይሁድ ኢኻ? ኢሉ ጠየቖ። ኢየሱስ ከዓ ንስኻ እኳ ትብል ኣለኻ በሎ። 12ሊቃነ ካህናትን ሽማግለታት ሕዝብን ክኸስዎ እንተለዉ ሓንቲ እኳ ኣይመለሰን። 13ሽዑ ጲላጦስ ብኽንደይ ነገራት ኣብ ልዕሌኻ ይምስክሩ ኸም ዘለዉዶ ኣይትሰምዕን ኢኻ? በሎ። 14ንሱ ግና እቲ ገዛኢ ኼርና ኽሳዕ ዝግረም ሓንቲ ቓል እኳ ኣይመለሰሉን። 15እቲ ገዛኢ ብበዓል ነቶም ሕዝቢ ዝደለይዎ ሓደ እሱር ክፈትሓሎም ልማድ ነበሮ። 16ሽዑ በርባን ዝተብሃለ ብዓመፅ ዝተፈለጠ ሓደ እሱር ነበረ። 17- 18ጲላጦስ ከዓ ንኢየሱስ ብቕንኣት ከም ዘትኃዝዎ ይፈልጥ ስለ ዝነበረ እቶም ሕዝቢ ምስ ተኣከቡ ነይንኦም ክፈትሐልኩም ትደልዩ? ንበርባንዶ ወይ ነዝ ክርስቶስ ዝብሃል ኢየሱስ? በሎም። 19ኣብ መንበር ፍርዲ ተቐሚጡ እንተሎ ድማ ሰበይቱ ሎሚ ለይቲ ብሕልሚ ብዛዕብኡ ብዙኅ ተሳቕየ እየ እሞ ኣብ ልዕሊ እቲ ጻድቕ ሰብ ሓንቲ ኸይትብድል ተጠንቀቕ! ኢላ ለኣኸትሉ። 20ሊቃነ ካህናትን ሽማግለታትን ግና ነቶም ሕዝቢ በርባን ይፈታሕ! ኢየሱስ ግና ይቀተል! ኢሎም ንኽልምኑ ሕራይ ኣበልዎም። 21ሽዑ እቲ ገዛኢ ካብ ክልቲኦም ነይንኦም ክፈትሐልኩም ትደልዩ? ኢሉ ጠየቖም። ንሳቶም ድማ ንበርባን! በልዎ። 22ጲላጦስ ከዓ ነዝ ክርስቶስ ዝተብሃለ ኢየሱስከ እንታይ ክገብሮ? በሎም። ኲሎም ድማ ይሰቐል! በሉ። 23ጲላጦስ ንሱ እንታይ ክፉእ ገበረ? በሎም። ንሳቶም ግና ይሰቐል! እናበሉ ኣበርቲዖም ጸርሑ። 24ስለዙይ ጲላጦስ እዝ ነገር እዙይ ሁከት ንምልዕዓል እንተ ዘይኮይኑ ኻልእ ምንም ከም ዘይጠቅም ምስ ረአየ ማይ ወሲዱ ኣነ ኻብ ደም እዝ ጻድቕ ሰብ እዙይ ንጹሕ እየ፤ ባዕልትኹም ትፈልጡ! እናበለ ኣብ ቅድሚ እቲ ሕዝቢ ኣእዳዉ ተሓጸበ። 25ኲሎም እቶም ሕዝቢ ኸዓ ደሙ ኣብ ልዕሌናን ኣብ ልዕሊ ደቅናን ይኹን! ኢሎም መለሱሉ። 26ሽዑ ንበርባን ፈትሐሎም፤ ንኢየሱስ ግና ገሪፉ ኽስቀል ኣኅሊፉ ሃቦም። 27ድኅርዙይ እቶም ወታደራት ጲላጦስ ንኢየሱስ ናብ ቤተ መንግሥቲ ወሲዶም ነቲ ሠራዊት ብምሉኡ ናብኡ ኣከብዎ። 28ክዳኑ ገፊፎም ከዓ ቐይሕ ካባ ኸደንዎ። 29ናይ እሾኲ ኣኽሊል ተኒጎምውን ኣብ ርእሱ ደፍኡሉ፤ ኣብ የማናይ ኢዱ ዘንጊ ኣትኂዞም ከዓ ኣብ ቅድሚኡ እናተምበርከኹ ሰላም! ኦ ንጉሥ ኣይሁድ! እናበሉ የላግጹሉ ነበሩ። 30እንትፍ ድማ በሉሉ፤ ነቲ ዘንጊ ኣኅዲጎም ከዓ ርእሱ ወቕዕዎ። 31ምሰላገጹሉ ድማ ነቲ ቐይሕ ካባ ቐንጢጦም ክዳውንቱ ኸደንዎ፤ ክሰቕልዎውን ወሰድዎ። 32ክወፁ እንተለዉ ድማ ስምዖን ዝስሙ ሓደ ቀሬናዊ ሰብኣይ ረኸቡ እሞ ንመስቀል ኢየሱስ ክፀውር ኣገደድዎ። 33ጎልጎታ ትርጕሙ ሓምሓም ርእሲ ተብሂሉ ናብ ዝጽዋዕ ሥፍራ ምስ በጽሑ 34ሓሞት ዝተሓወሶ መጺጽ ወይኒ ኽሰቲ ሃብዎ፤ ንሱ ኸዓ ጥዒሙ ምስታይ ኣበየ። 35ምስ ሰቐልዎ ነቲ ኽዳውንቱ ዕፃ ኣውዲቖም ተኻፈልዎ። 36ኣብኡ ተቐሚጦም ከዓ ይሕልውዎ ነበሩ። 37ኣብ ልዕሊ ርእሱ ድማ እዙይ ኢየሱስ ንጉሥ ኣይሁድ እዩ? ዝብል ናይ መኽሰሲኡ ጽሑፍ ኣንበሩሉ። 38ሽዑ ምስኡ ኽልተ ኸተርቲ ሓደ ብየማኑ ሓደ ድማ ብጸጋሙ ተሰቕሉ። 39እቶም ብጥቕኡ ዝኃልፉ ዝነበሩ ድማ ርእሶም እናነቕነቑ 40 ኣታ ንቤተ መቕደስ ኣፍሪስካ ብሠለስተ መዓልቲ እትሓንጽ እስኪ ርእስኻ ኣድኅን! ወዲ እግዚኣብሔር እንተ ደኣ ኴንካስ እስኪ ኻብ መስቀል ውረድ! እናበሉ የላግጹሉ ነበሩ። 41ከምኡ ድማ እቶም ሊቃነ ካህናት ምስ መምህራን ሕግን ሽማግለታትን ኮይኖም፦ 42 ንኻልኦት ኣድኃነ፤ ንርእሱ ግና ከድኅን ኣይከኣለን! ንሱ ንጉሥ እስራኤል እንተ ድኣ ኾይኑስ እስኪ ሕዚ ኻብ መስቀል ይውረድ፤ ንሕና ኸዓ ብእኡ ኽንኣምን! 43ንሱ ብእግዚኣብሔር ተኣሚኑ እዩ፤ ኣነ ወዲ እግዚኣብሔር እየ› እውን ኢሉ እዩ እሞ ዝፈትዎ እንተ ደኣ ኾይኑስ እስኪ ሕዚ የድኅኖ! እናበሉ የላግጹሉ ነበሩ። 44ከምኡ ኸዓ እቶም ምስኡ ዝተሰቐሉ ኸተርቲውን የላግጹሉ ነበሩ። 45እንሆ ካብ ሽዱሽተ ሰዓት ጀሚሩ ኽሳዕ ትሽዓተ ሰዓት ኲሉ ምድሪ ጸልመተ። 46ብታሽዐይቲ ሰዓት ኣቢሉ ኢየሱስ ኤሎሄ! ኤሎሄ! ላማ ሰበቅታኒ? እናበለ ብዓብዪ ድምፂ ዓው ኢሉ ጸርሐ፤ እዙይ ከዓ ኣምላኸይ! ኣምላኸይ! ንምንታይ ኃደግካኒ? ማለት እዩ። 47ገሊኦም ካብቶም ኣብኡ ቆይሞም ዝነበሩ ሰባት ነዙይ ምስ ሰምዑ እዙይስ ንኤልያስ እዩ ዝጽውዕ ዘሎ! በሉ። 48ሽዑ ሓደ ኻብኣቶም ጐይዩ፤ ሰፍነግ ወሲዱ ኣብ መጺጽ ኣሊኹ ኣብ ዘንጊ ኣሲሩ ንኽሰትዮ ኣቕረበሉ። 49ገሊኦም ግና ኅደግዎ! ኤልያስ መጺኡ ዘድኅኖ እንተ ኾይኑ ኽንርኢ ኢና! በሉ። 50ኢየሱስ ደጊሙ ብዓብዪ ድምፂ ጸርሐ፤ ነፍሱ ድማ ወፀት። 51እንሆ ኸዓ መጋረጃ ቤተ መቕደስ ካብ ላዕሊ ኽሳዕ ታሕቲ ኣብ ክልተ ተቐደደ፤ ምድሪ ተናወጸት፤ ኣኻውሕ ድማ ተጨደዱ። 52መቓብራትውን ተኸፍቱ፤ ሞይቶም ዝነበሩ ናይ ብዙኃት ቅዱሳን ሬሳታት ድማ ካብ ሞት ተሥኡ። 53ከካብ መቓብሮም ወፂኦም ድኅሪ ትንሣኤኡ ናብታ ቕድስቲ ኸተማ ኣተዉ፤ ንብዙኃትውን ተርኣይዎም። 54እቲ ሓለቓ ሚእትን እቶም ንኢየሱስ ክሕልዉ ምስኡ ዝነበሩን ከዓ ነቲ ምንዋጽ ምድርን ነቲ ዝኾነ ነገራትን ርእዮም እዙይስ እማን ወዲ እግዚኣብሔር እዩ! እናበሉ የመና ፈርኁ። 55ኣብኡ ኸዓ ንኢየሱስ እናኣገልገላኦ ኻብ ገሊላ ጀሚረን ዝተኸተላኦ ብዙኃት ኣንስቲ ብርኁቕ ይዕዘባ ነበራ። 56ካብኣተንውን ማርያም መግደላዊት ማርያም እኖ ያዕቆብን ዮሳን እኖ ደቂ ዘብዴዎስን ነበራ። 57ምስ መሰየ ግና ዮሴፍ ዝተብሃለ ሃብታም ሰብኣይ ካብ ኣርማትያስ መጸ። ንሱ ኸዓ ደቀ መዝሙር ኢየሱስ ነበረ። 58ናብ ጲላጦስ ቀሪቡ ድማ ናይ ኢየሱስ ሥጋ ኽህቦ ለመነ። ሽዑ ጲላጦስ ክህብዎ ኣዘዘ። 59ዮሴፍ ድማ ነቲ ናይ ኢየሱስ ሥጋ ወሲዱ ብጽሩይ ጻዕዳ ሓሪ ገነዞ፤ 60ኣብቲ ኣብ ኰዂሒ ዘውቀሮ ናይ ባዕሉ ሓድሽ መቓብርውን ቀበሮ፤ ሓደ ዓብዪ እምኒ ኣንከባሊሉ ድማ ነቲ ኣፍ መቓብር ዓጽይዎ ኸደ። 61ኣብኡ ኸዓ ማርያም መግደላዊትን እታ ኻልአይታ ማርያምን መንጽር እቲ መቓብር ተቐሚጠን ነበራ። 62ንጽባሒቱ ድኅሪ እታ መዓልቲ ምድላው ሊቃነ ካህናትን ፈሪሳውያንን ተኣከቡ እሞ ናብ ጲላጦስ ከይዶም 63 ጐይታና! እቲ መስሓቲ ብሕይወቱ እንተሎ ድኅሪ ሠለስተ መዓልቲ ኽትሥእ እየ› ከምዝበለ ዘከርና። 64ስለዙይ ደቀ መዛሙርቱ መጺኦም ከይሰርቅዎ ንሕዝቢ ኸዓ ካብ ሞት ተሢኡ ኸይብሉ እሞ ካብ እታ ቐዳመይቲ እታ ዳኅረወይቲ ጌጋ ዝገደደት ከይትኸውንስ ክሳዕ ሣልሳይ መዓልቲ እቲ መቓብር ብጽኑዕ ኽሕሎ ኣዝዝ! በልዎ። 65ጲላጦስ ከዓ ሓለውቲ ኂዝኩም ኪዱ እሞ ከም እትፈልጥዎ ጌርኩም ኣጽኒዕኹም ሓልዉ በሎም። 66ንሳቶም ድማ ኸይዶም ነቲ ናይ መቓብር እምኒ ብማኅተም ኃቲሞም ነቲ መቓብር ብወታደራት ኣጽኒዖም ኣሐለውዎ። 1ድኅሪ ሰንበት ለይቲ ናብታ ቐዳመይቲ መዓልቲ ናይ ሰሙን ዘውግሕ ማርያም መግደላዊትን እታ ኻልአይታ ማርያምን ነቲ መቓብሩ ኽሪኣ መጻ። 2እንሆ መልኣኽ እግዚኣብሔር ካብ ሰማይ ወረደ እሞ ዓብዪ ምንቅጥቃጥ ምድሪ ኾነ፤ ቅርብ ኢሉ ኸዓ ነቲ እምኒ ኣንከባሊሉ ኣብ ልዕሊኡ ተቐመጠ። 3ትርኢቱ ኸም መብረቕ ዘንጸባርቕ ክዳኑ ድማ ኸም በረድ ፃዕዳ ነበረ። 4እቶም ሓለውቲ መቓብር ድማ ፈሪሖም ኣንቀጥቀጡ፤ ከም ዝሞቱውን ኮኑ። 5እቲ መልኣኽ ድማ መሊሱ ነተን ኣንስቲ ንስኻትክንስ ነቲ ዝተሰቕለ ኢየሱስ ትደልያ ኸም ዘለኽን እፈልጥ እየ እሞ ኣይትፍርኃ። 6ንሱ ኣብዙይ የለን፤ ከምቲ ዝበሎ ተሢኡ እዩሞ ንዕነ ነታ ጐይታ ተቐቢሩላ ዝነበረ ሥፍራ ረአያ። 7ቀልጢፍክን ከይድክን ንደቀ መዛሙርቱ ካብ ሞት ተሢኡ እዩ፤ እንሆ ንሱ ናብ ገሊላ ኽቕድመኩም እዩ፤ ኣብኡ ድማ ኽትርእይዎ ኢኹም› ኢልክን ንገራኦም፤ እንሆ ነጊረክን ኣለኹ! በለን። 8ንሳተን ከዓ ኻብቲ መቓብር ብፍርኃትን ብዝለዓለ ታሕጓስን ቀልጢፈን ወፃ፤ ንደቀ መዛሙርቱ ኸበሥራኦም ድማ ጐየያ። 9ክነግራኦም እናኸዳ እንተለዋ እንሆ ኢየሱስ ተራኸበን እሞ ሰላም ንኣኻትክን ይኹን! በለን። ንሳተን ከዓ ቕርብ ኢለን እግሩ ኂዘን ሰገዳሉ። 10ሽዑ ኢየሱስ ኣይትፍርኃ! ናብ ኣኅዋተይ ከይድክን ናብ ገሊላ ክኸዱ ንገራኦም ኣብኡ ድማ ኽርእዩኒ እዮም በለን። 11ንሳተን ምስ ከዳ እንሆ ገሊኣቶም ካብቶም ወታደራት ናብታ ኸተማ ኣትዮም ኲሉ እቲ ዝኾነ ንሊቃነ ካህናት ነገርዎም። 12ንሳቶም ድማ ምስቶም ዓበይቲ ተኣኪቦም መኸሩ፤ ብዙኅ ገንዘብ ከዓ ነቶም ወታደራት ሃብዎም። 13 ንሕና ደቂስና እንተለና ደቀ መዛሙርቱ ብለይቲ መጺኦም ሰሪቖምዎ› ኢልኩም ንገሩ። 14እዝ ነገር እዙይ ኣብቲ ሹም ኣሕዛብ እንተ ተሰምዐ ንሕና ኽነረድኦ ኢና፤ ንኣኻትኩም ድማ ሽግር ከም ዘይበጽሐኩም ክንገብር ኢና በልዎም። 15ንሳቶም ድማ ገንዘብ ተቐቢሎም ከምቲ ዝነገርዎም ገበሩ። እዝ ነገርዙይ ክሳዕ ሎሚ ኣብ ኣይሁድ ይንገር ኣሎ። 16እቶም ዓሠርተ ሓደ ደቀ መዛሙርቱ ድማ ናብቲ ኢየሱስ ክኸዱ ዝነገሮም እምባ ናይ ገሊላ ኸዱ። 17ምስ ረአይዎ ኸዓ ሰገዱሉ፤ ገሊኦም ግና ተጠራጠሩ። 18ኢየሱስ ከዓ ቐሪቡ ሥልጣን ሰማይን ምድርን ኲሉ ተውሂቡኒ ኣሎ፤ 19እምበኣር ኪዱ እሞ ንኹሎም ኣሕዛብ ብስም ኣብን ወልድን መንፈስ ቅዱስን እናጥመቕክምዎም ደቀ መዛሙርተይ ግበርዎም። 20ነቲ ዝኣዘዝኩኹም ኲሉ ምእንቲ ኽሕልዉዎ መሃርዎም! እንሆ ኣነ ድማ ኽሳዕ መወዳእታ ዓለም ኲሉ ጊዜ ምሳኻትኩም እየ በሎም። 1ናይ ወዲ እግዚኣብሔር ናይ ጐይታና ኢየሱስ ክርስቶስ ወንጌል መጀመርታ እዙይ እዩ። 2- 3ከምቲ ኣብ መጻሕፍቲ ነቢያት፦ እንሆ ጐደና እግዚኣብሔር ጽረጉ መንገድታቱ ኸዓ ኣቕንዑ !› እናበለ ናይ ሓደ ኣብ ምድረ በዳ ዝእውጅ ድምፂ ቀቅድሜኻ መንገድኻ ዝጸርግ ልኡኸይ እሰደልካ ኣለኹ ዝብል ከም ዝተጽሓፈ 4ዮሓንስ ኣብ ምድረ በዳ እናጥመቐን ንኅድገት ኃጢኣት ዝኸውን ናይ ንስሓ ጥምቀት እናሰበኸን መጸ። 5ኲሎም ሰብ ይሁዳን ሰብ ኢየሩሳሌምን ናብኡ እናኸዱ ኃጢኣቶምውን እናተናዘዙ ኣብ ሩባ ዮርዳኖስ ብእኡ ይጥመቑ ነበሩ። 6ዮሓንስ ክዳኑ ኻብ ፀጕሪ ግመል ዝተሠርሐ ዕጣቕ ሕቝኡ ድማ ኣዲም ቀለቡውን ኣንበጣን መዓር ጽዴናን ነበረ። 7ንሱ ኸዓ ኻባይ ዝብርትዕ ኣነ ደኒነ ስራኽ ኣሣእኑ ኽፈትሐሉ ዘይበቅዕ ብድኅረይ ይመጽእ ኣሎ። 8ኣነ ብማይ አጥምቐኩም ኣለኹ፤ ንሱ ግና ብመንፈስ ቅዱስ ከጥምቐኩም እዩ እናበለ ይሰብኽ ነበረ። 9በቲ ጊዜ እቱይ ከዓ ኢየሱስ ካብ ናዝሬት ናይ ገሊላ መጸ፤ ኣብ ሩባ ዮርዳኖስ ድማ ብዮሓንስ ተጠመቐ። 10ኢየሱስ ካብ ማይ ምስ ወፀ ሽዑ ንሽዑ ሰማያት እንትኽፈታ መንፈስ ቅዱስ ድማ ብኣምሳል ርግቢ ኣብ ልዕሊኡ እንትዓልብ ረአየ። 11 ብኣኻ ዝተሓጐስኩ ዝፈትወካ ወደይ ንስኻ ኢኻ ዝብል ድምፂ ካብ ሰማያት መጸ። 12ሽዑ ንሽዑ ኸዓ መንፈስ ቅዱስ ናብ በረኻ ኣውጽኦ። 13ኣብቲ በረኻ ድማ ብሰይጣን እናተፈተነ ኣርብዓ መዓልትን ኣርብዓ ለይትን ጸንሐ፤ ምስ ኣራዊት ከዓ ነበረ፤ መላእኽቲውን ኣገልገልዎ። 14ድኅሪ ምእሳር ዮሓንስ ኢየሱስ ናብ ገሊላ መጺኡ ወንጌል መንግሥቲ እግዚኣብሔር ሰበኽ። 15ኣስዒቡ እዋኑ በጺሑ እዩ፤ መንግሥተ ሰማያት ቀሪባ እያ እሞ ንስሓ እተዉ! ብወንጌልውን እመኑ! ይብል ነበረ። 16ብጥቓ ባሕሪ ገሊላ ኽኃልፍ እንተሎ ስምዖንን ኃዉ እንድርያስን ኣሥገርቲ ዓሣ ስለ ዝነበሩ መርበቦም ናብ ባሕሪ ኸውርዱ እንተለዉ ረአየ። 17ኢየሱስ ድማ ኣሥገርቲ ሰብ ክገብረኩምስ ንዑ ተኸተሉኒ! በሎም። 18ንሳቶም ድማ መርበቦም ኃዲጎም ሽዑ ንሽዑ ተኸተልዎ። 19ካብኡ ቝሩብ ኅልፍ ምስ በለ ድማ ንያዕቆብ ወዲ ዘብዴዎስን ንኃዉ ዮሓንስን ኣብ ጃልባኦም ኮይኖም መርበቦም ከተዓራርዩ እንተለዉ ረአዮም እሞ 20ጸውዖም። ንሳቶም ከዓ ነቦኦም ዘብዴዎስ ምስ ሠራሕተኛታቱ ኣብ ጃልባ ኃዲጎም ተኸተልዎ። 21ኢየሱስን ደቀ መዛሙርቱን ናብ ቅፍርናሆም ከዱ፤ ኢየሱስ ድማ ብሰንበት ናብ ቤተ ጸሎት ኣይሁድ ኣትዩ ኽምህር ጀመረ። 22ከምቶም መምህራን ሕጊ ዘይኮነስ ከም በዓል ሥልጣን ይምህሮም ስለ ዝነበረ ብትምህርቱ ተገረሙ። 23እንሆ ኸዓ ኣብቲ ቤተ ጸሎቶም ርኹስ መንፈስ ዝኃደሮ ሓደ ሰብ ነበረ። 24እናእወየ ናይ ናዝሬት ኢየሱስ! ንስኻ ምሳና እንታይ ኣለካ? ክተጥፍአናዶ መጺእኻ? ንስኻ ናይ እግዚኣብሔር ቅዱስ ምዃንካ ፈሊጠካ ኣለኹ በለ። 25ኢየሱስ ድማ ስቕ በል! ካብኡውን ውፃእ! ኢሉ ገሠጾ። 26እቲ ርኹስ መንፈስ ከዓ ነቲ ሰብ ፈርፈር ኣበሎ፤ ብዓብዪ ድምፂ እናእወየ ድማ ኻብኡ ወፀ። 27ኲላቶም ከዓ እንታይ ደኣ እዩ እዝ ሓድሽ ትምህርቲ እዙይ? ንርኹሳት መናፍስቲ ብሥልጣን ይእዝዞም ንሳቶምውን ይእዘዝዎ እናበሉ ንስንሳቶም እናተጠያየቑ ተገረሙ። 28ሽዑ ዝናኡ ኣብ ኲሉ ኸባቢ ገሊላ ተሰምዐ። 29ሽዑ ኢየሱስ ካብ ቤተ ጸሎት ኣይሁድ ወፂኡ ምስ ያዕቆብን ዮሓንስን ናብ እንዳ ስምዖንን እንድርያስን ኣተወ። 30ሓማት ስምዖን ከዓ ረስኒ ሓሚማ ደቂሳ ነበረት እሞ ሽዑ ብዛዕባኣ ነገርዎ። 31ኢየሱስ ድማ ናብኣ ቐሪቡ ብኢዳ ኂዙ ኣተሥኣ እሞ እቲ ረስና ሽዑ ንሽዑ ኃደጋ፤ ንሳ ድማ ተሢኣ ኣገልገለቶም። 32ፀሓይ ዓሪቡ ምስ መሰየ ንዂሎም ሕሙማትን ኣጋንንቲ ዝኃደርዎምን ናብኡ ኣምጽእዎም። 33እቶም ናይታ ኸተማ ሰባት ኲሎም ድማ ኣብቲ በሪ ተኣከቡ። 34ንሱ ድማ ብዝተፈላለየ ሕማም ንዝሳቐዩ ብዙኃት ሰባት ኣሕወየ፤ ብዙኃት ኣጋንንቲውን ኣውፅአ፤ እቶም ኣጋንንቲ ኸዓ ንሱ መን ምዃኑ ይፈልጥዎ ስለ ዝነበሩ ኽዛረቡ ኣይፈቐደሎምን። 35ኢየሱስ ጎሕ እንተይቀደደ ገና ፀልማት እንተሎ ተሢኡ ወፀ፤ ናብ ጽምዊ ቦታ ኸይዱ ድማ ኣብኡ ጸለየ። 36ስምዖንን እቶም ምስኡ ዝነበሩን ድማ ኽደልይዎ ኸዱ። 37ምስ ረኸብዎ ኸዓ ኲሉ ሰብ እኮ ይደልየካ እዩ ዘሎ በልዎ። 38ንሱ ድማ ኣብኡ ምእንቲ ኽሰብኽ ናብተን ኣብዝ ኸባቢ ዘለዋ ኻልኦት ዓድታት ንኺድ፤ ብዛዕባ እዙይ እየ መጺአ ዘለኹሞ በሎም። 39ኣብ ኣብያተ ጸሎት ኣይሁድ እናሰበኸን ኣጋንንትውን እናውፅአን ኣብ ኲሉ ገሊላ ይዘዋወር ነበረ። 40ሓደ ለምጻም ናብኡ መጺኡ ተምበርኪኹ ፍቓድካ እንተ ደኣ ኾይኑስ ክተንጽሀኒ ትኽእል ኢኻ እናበለ ለመኖ። 41ኢየሱስ ከዓ ራህርሀሉ፤ ኢዱ ዘርጊሑ ድማ ዳህሰሶ፤ ፍቓደይ እዩ ንጻህ! በሎ። 42እዙይ ምስ በሎ ሽዑ ንሽዑ ኻብ ለምጹ ነጽሀ። 43- 44ኢየሱስ ድማ ንሓደኳ ኸይትነግር ተጠንቀቕ! ግና ኼድካ ርእስኻ ንካህን ኣርኢ፤ ንኣኣቶም ምስክር ምእንቲ ክኾኖም ድማ ከምቲ ሙሴ ዝኣዘዞ መባእ ኣቕርብ! ኢሉ ብብርቱዕ ኣጠንቀቖ። 45ንሱ ኸዓ ወፂኡ ብዙኅ ኽነግር ጀመረ ኢየሱስ ከዓ ኣብ ጽምዊ ቦታ ደኣ ነበረ እምበር ብገሃድ ናብ ከተማ ምእታው ኣይከኣለን፤ እቶም ሕዝቢ ድማ ኻብ ኲሉ ቦታ ናብኡ ይመጹ ነበሩ። 1ኢየሱስ ድኅሪ ቑሩብ መዓልቲ ናብ ቅፍርናሆም ተመሊሱ መጸ፤ ኣብ ገዛ ኸም ዘሎውን ተሰምዐ። 2መረባ ኽሳዕ ዝጸቦም ብዙኃት ሰባት ናብኡ ተኣከቡ፤ ቓሉውን ይነግሮም ነበረ። 3ኣርባዕተ ሰባት ድማ ንሓደ መፃጕዕ ብዓራት ፆይሮም ናብኡ ኣምጽኡ። 4ካብ ጻዕቒ ሕዝቢ ዝተልዓለ ናብኡ ኸእትውዎ ስለ ዘይከኣሉ ናብቲ ናሕሲ ደይቦም በቲ ኢየሱስ ዝነበሮ ወገን ነቲ ናሕሲ ኣፍሪሶም ነቲ መፃጕዕ ምስቲ ደቂሱሉ ዝነበረ ዓራት ናብኡ ኣውረድዎ። 5ኢየሱስ ከዓ እምነቶም ርእዩ ነቲ መፃጕዕ ወደይ! ኃጢኣትካ ተኃዲጉልካ እዩ በሎ። 6- 7እንሆ ኸዓ ገሊኣቶም ካብ መምህራን ሕጊ ኣብኡ ተቐሚጦም ነበሩ፤ ብልቦም ድማ ንምንታይ እዩ እዝ ሰብ እዙይ ከምዙይ ኢሉ ዝዛረብ? ንእግዚኣብሔር ኢዩ ዝጻረፍ ዘሎ ብዘይ ሓደ እግዚኣብሔር ኃጢኣት ክኃድግ ዝኽእል መን እዩ? እናበሉ የሓስቡ ነበሩ። 8ኢየሱስ ድማ ብልቦም እዝ ሓሳብዙይ ይሓስቡ ኸም ዘለዉ ሽዑ ንሽዑ ብመንፈሱ ፈሊጡ ኸምዙይ በሎም፦ ስለምንታይ ብልብኹም ከምዙይ ትሓስቡ ኣለኹም? 9ኣየናይ ይቐልል? ነዝ መፃጕዕ እዙይ ኃጢኣትካ ተኃዲጉልካ› ምባልዶ ወይ ተሥእ እሞ ዓራትካ ኣልዒልካ ኺድ!› ምባል? 10እምበኣር ወዲ ሰብ ኣብ ምድሪ ኃጢኣት ክኃድግ ሥልጣን ከም ዘለዎ ምእንቲ ኽትፈልጡ እዩ ኢሉ ነቲ መፃጕዕ 11 ተሥእ እሞ ዓራትካ ተሰኪምካ ናብ ገዛኻ ኺድ! እብለካ ኣለኹ በሎ። 12እቲ መፃጕዕ ድማ ሽዑ ንሽዑ ተሢኡ ዓራቱ ኣልዒሉ ኣብ ቅድሚ ዂሎም ወፀ። ስለዙይ ድማ ዂሎም ተደነቑ እሞ ከምዙይ ዝበለ ከቶ ኣይረአናን እናበሉ ንእግዚኣብሔር ኣመስገኑ። 13ድኅርዙይ ኢየሱስ ናብ ወሰን ባሕሪ ኣቢሉ ኸደ፤ ኲሎም እቶም ሕዝቢውን ናብኡ መጹ፤ ይምህሮምውን ነበረ። 14ክኃልፍ እንተሎ ድማ ንሌዊ ወዲ እልፍዮስ ኣብቲ ቐረጽ ዝቕረጸሉ ተቐሚጡ ረአዮ እሞ ተኸተለኒ! በሎ፤ ንሱ ኸዓ ተሢኡ ተኸተሎ። 15ድኅርዙይ ኢየሱስ ኣብ ገዛ ሌዊ ኣብ ማእዲ ተቐመጠ፤ ዝተኸተልዎ ብዙኃት ነበሩሞ ብዙኃት ቀረጽትን ኃጥኣንንውን ምስ ኢየሱስን ምስ ደቀ መዛሙርቱን ተቐመጡ። 16እቶም መምህራን ሕግን ፈሪሳውያንን ኢየሱስ ምስ ተቐበልቲ ቐረጽን ኃጥኣንን ክበልዕን ክሰትን ምስ ረአይዎ ንደቀ መዛሙርቱ ስለምንታይ መምህርኩም ምስ ተቐበልቲ ቐረጽን ኃጥኣንን ዝበልዕን ዝሰትን? በልዎም። 17ኢየሱስ ከዓ ሰሚዑ ንሓኪምስ ሕሙማት እምበር ጥዑ ያት ኣይደልይዎን እዮም፤ ኣነ ኸዓ ንኃጥኣን እምበር ንጻድቃን ክጽውዕ ኣይመጻእኹን በሎም። 18ደቀ መዛሙርቲ ዮሓንስን ፈሪሳውያንን ይጾሙ ነበሩ። ሰባት መጺኦም ደቀ መዛሙርቲ ዮሓንስን ደቀ መዛሙርቲ ፈሪሳውያንን ይጾሙ እዮም ስለምንታይ ደኣ ደቀ መዛሙርትኻ ዘይጾሙ? ኢሎም ንኢየሱስ ጠየቕዎ። 19ኢየሱስ ከዓ፦ መርዓዊ ምስኣቶም እንተሎ ኣዕርኽቲ መርዓዊ ኽጾሙዶ ይኽእሉ? መርዓዊ ምስኣቶም እንተሎ ኽጾሙ ኣይግብኦምን። 20እንተኾነ መርዓዊ ኻብኣቶም ዝውሰደላ መዓልቲ ኽትመጽእ እያ፤ ሽዑ ኽጾሙ እዮም። 21ሓድሽ ቊራጽ ዓለባ ኣብ ብላይ ክዳን ዝልግብ ከቶ የለን፤ እንተኾይኑውን እቲ ሓድሽ መልገባ ነቲ ብላይ ይቐዶ፤ ምቕዳዱ ኸዓ ዝገደደ ይኸውን። 22ንሓድሽ ወይኒ ኣብ ብላይ ኣሕርብቲ ዝመልእ የለን፤ እንተኾይኑውን እቲ ሓድሽ ወይኒ ነቲ ብላይ ኣሕርብቲ ይቐዶሞ እቲ ወይኒ ይፈስስ፤ እቲ ኣሕርብቲውን ይበላሾ። ንሓድሽ ወይኒ ግና ኣብ ሓድሽ ሓርቢ ይመልእዎ በሎም። 23ኢየሱስ ብሰንበት ብማእኸል ዝሩእ ገራሁ ኽኃልፍ እንተሎ ደቀ መዛሙርቱ እናኸዱ ሸዊት እናቐንጠቡ ምብላዕ ጀመሩ። 24ፈሪሳውያን ከዓ እስኪ ርአ! ደቀ መዛሙርትኻ ስለምንታይ ብሰንበት ክግበር ዘይተፈቕደ ይገብሩ ኣለዉ? በልዎ። 25- 26ኢየሱስ ድማ ብዘመን ኣብያታር ሊቀ ካህናት ዳዊት ምስ ሰኣነን ምስ ጠመየን ንሱ ምስቶም ምስኡ ዝነበሩ ኾይኑ እንታይ ድዩ ዝገበረ? ኣብ ቤተ እግዚኣብሔር ኣትዩ እቲ ኻህናት ጥራሕ እምበር ካልኦት ክበልዕዎ ዘይተፈቐደ ኅብስተ ቝርባን ከም ዝበልዐን ነቶም ምስኡ ዝነበሩውን ከም ዝሃቦምንዶ ኣየንበብኩምን ኢኹም? በሎም። 27 ሰንበት እያ ምእንቲ ሰብ ዝተፈጥረት እምበር ሰብ ምእንቲ ሰንበት ኣይተፈጥረን። 28እምበኣርከስ ወዲ ሰብ ጐይታ ሰንበትውን እዩ በሎም። 1ኢየሱስ መሊሱ ናብ ቤተ ጸሎት ኣይሁድ ኣተወ፤ ኣብኡ ኸዓ ኢዱ ዝሰለለት ሰብ ነበረ። 2ምእንቲ ክኸስዎ ድማ ብሰንበት ዘሕውዮ እንተ ኾይኑ ይጸናተውዎ ነበሩ። 3ኢየሱስ ከዓ ነቲ ኢዱ ዝሰለለት ሰብ ተሥእሞ ኣብ ማእኸል ደው በል! በሎ። 4ንኣኣቶም ድማ ብሰንበትስ ጽቡቕ ምግባርዶ ወይ ክፉእ ምግባር? ነፍሲ ምድኃንዶ ወይ ምቕታል ይግባእ? በሎም። ንሳቶም ግና ስቕ በሉ። 5በቲ ትረት ልቦም ጕህዩ ነቶም ኣብ ዙርያኡ ዝነበሩ ዂሎም ብቝጥዓ ጠመቶም፤ ነቲ ሰብኣይ ከዓ ኢድካ ዘርግሕ! በሎ፤ ንሱ ድማ ዘርግሓ፤ እታ ኢዱውን ሓወየት። 6ፈሪሳውያን ድማ ወፂኦም ብቕልጡፍ ከመይ ገይሮም ከም ዝቐትልዎ ምስ ናይ ሄሮድስ ሰባት ተማኸሩ። 7ኢየሱስ ምስ ደቀ መዛሙርቱ ናብ ባሕሪ ኣግለሰ፤ ካብ ይሁዳን ካብ ገሊላን ከዓ ብዙኃት ሰባት ሰዓብዎ። 8ከምኡውን ብዙኅ ሕዝቢ ነቲ ዂሉ ዝገበሮ ሰሚዑ ኻብ ኢየሩሳሌም ካብ ኤዶምያስ ካብ ማዕዶ ዮርዳኖስ ካብ ዙርያ ጢሮስን ሲዶናን ናብኡ መጸ። 9ብምኽንያት ብዝኂ ሕዝቢ ሰብ ምእንቲ ኸይዳፍኦ ጃልባ ኣዳልዮም ክጸንሑሉ ንደቀ መዛሙርቱ ነገሮም። 10ንብዙኃት ኣሕውይዎም ነበረ እሞ ሕማም ዘለዎም ኲሎም ምእንቲ ኽነኽእዎ ኣብ ልዕሊኡ ኽሳዕ ዝወድቁ ይደፋፍኡ ነበሩ። 11እቶም ርኹሳት መናፍስቲ ምስ ረአይዎ ንስኻ ወዲ እግዚኣብሔር ኢኻ! ኢሎም እናጸርሑ ኣብ ቅድሚኡ ይወድቁ ነበሩ። 12ንሱ ግና ከየግህድዎ ኣበርቲዑ ኣዘዞም። 13ኢየሱስ ናብ እምባ ደይቡ ነቶም ዝደለዮም ጸውዖም፤ ንሳቶም ከዓ ናብኡ መጹ። 14ምስኡ ክኾኑን ክሰብኩ ምእንቲ ኽልእኾምን ዓሠርተ ኽልተ መሪጹ ሓዋርያት ኢሉ ሰመዮም። 15ሕሙማት ከሕውዩን ኣጋንንቲ ኸውፅኡን ድማ ሥልጣን ሃቦም። 16እቶም ዓሠርተ ኽልተ ድማ፦ ጴጥሮስ ኢሉ ዝሰመዮ ስምዖን 17እቶም ቦኣኔርጌስ ማለት ደቂ ነጐድጓድ ኢሉ ዝሰመዮም ደቂ ዘብዴዎስ ያዕቆብን ኃዉ ዮሓንስን 18እንድርያስን ፊልጶስን በርተሎሜዎስን ማቴዎስን ቶማስን ወዲ እልፍዮስ ያዕቆብን ታዴዎስን ስምዖን ቀነናዊን 19እቲ ኣኅሊፉ ዝሃቦ ይሁዳ ኣስቆሮታዊን እዮም። 20ኢየሱስ ናብ ገዛ ምስ ኣተወ ኸዓ ንሱን ደቀ መዛሙርቱን ምብላዕ ምግቢ ኽሳዕ ዝስእኑ መሊሱ ብዙኅ ሕዝቢ ተኣከበ። 21እቶም ኣዝማዱ ኸዓ ዓቢዱ እዩ እንትበሃል ሰሚዖም ክኅዝዎ መጹ። 22ካብ ኢየሩሳሌም ዝወረዱ መምህራን ሕጊ ድማ ብኤል ዜቡል ኂዝዎ ኣሎ፤ ንአጋንንቲውን ብሓለቓ ኣጋንንቲ እዩ ዘውጽኦም ዘሎ በሉ። 23ኢየሱስ ድማ ጸውዖም፤ ብምስላታት ከዓ ኸምዙይ በሎም፦ ሰይጣን ንሰይጣን ከመይ ገይሩ ኸውፅኦ ይኽእል? 24ሓንቲ መንግሥቲ ንስንሳታ እንተ ተፈላልያ እታ መንግሥቲ እቲኣ ኽትቀውም ኣይትኽእልን። 25ሓንቲ ስድራውን ንስንሳታ እንተ ተፈላልያ እታ ስድራ እቲኣ ኽትቀውም ኣይትኽእልን። 26ሰይጣን ከዓ ንስንሳቱ ተጻሊኡ እንተ ተፈላልዩ ይጠፍእ ደኣ እምበር ኣይቐውምን። 27ነቲ ኃያል ቅድም እንተይኣሰረ ኣብ ገዛ ኃያል ኣትዩ ንብረቱ ኽጕርጕር ዝኽእል ሓደኳ የለን። ምስ ኣሰሮ ግና ነቲ ገዝኡ ኽጕርጕር ይኽእል። 28እማን እብለኩም ኣለኹ፤ ንደቂ ሰብ ኲሉ ኃጢኣትን ጸርፍን ክኅደገሎም እዩ። 29እቲ ንመንፈስ ቅዱስ ዝጸረፈ ግና ንዘለዓለም ኲነኔ ደኣ ይኾኖ እምበር ፈጺሙ ኣይኅደገሉን እዩ። 30ከምዙይ ዝበሎም ድማ ርኹስ መንፈስ ኃዲርዎ ስለ ዝበልዎ እዩ። 31እኖኡን ኣኅዋቱን ናብኡ መጹ፤ ኣብ ደገ ቖይሞም ከዓ ኽጽውዕዎ ለኣኹሉ። 32ብዙኅ ሕዝቢ ኣብ ዙርያኡ ተቐሚጡ ነበረሞ እንሆ እኖኻን ኣኅዋትካን ኣብ ወፃኢ ደው ኢሎም ይደልዩኻ ኣለዉ በልዎ። 33ንሱ ድማ እኖይ መን እያ? ኣኅዋተይከ እንመን እዮም? ኢሉ መለሰሎም። 34ነቶም ኣብ ዙርያኡ ተቐሚጦም ዝነበሩ እናጠመተ እኖይን ኣኅዋተይንስ እኒሀዉ በለ። 35 ናይ እግዚኣብሔር ፍቓድ ዝገብር ኲሉ ኃወይን ሓፍተይን እኖይን ኢዩ በሎም። 1ብድኅሪኡ ኢየሱስ ኣብ ገምገም ባሕሪ ኾይኑ ኽምህሮም ጀመረ። ኣብ ባሕሪ ናብ ጃልባ ደይቡ ኽሳዕ ዝቕመጥ ብዙኅ ሕዝቢ ናብኡ ተኣከበ፤ ዂሉ እቲ ሕዝቢ ኸዓ ኣብ ገምገም ባሕሪ ኣብ ምድሪ ነበረ። 2ብምስላታት ገይሩ ብዙኅ ነገራት መሃሮም። ክምህሮም እንተሎ ድማ ኸምዙይ በሎም፦ 3 ስምዑ ! እንሆ ዘራኢ ኽዘርእ ወፈረ። 4ክዘርእ እንተሎ ሓድሓደ ዘርኢ ኣብ ወሰን መንገዲ ወደቐ፤ ኣዕዋፍ መጺአን ድማ በልዐኦ። 5ገሊኡ ድማ ብዙኅ ሓመድ ኣብ ዘይብሉ ዂሒ ወደቐ፤ ዕምቈት ሓመድ ስለ ዘይብሉ ኸዓ ቐልጢፉ በቖለ። 6ፀሓይ ምስ በረቐ ግና ሃጐጐ፤ ሱር ስለ ዘይነበሮውን ሓረረ። 7ገሊኡ ኸዓ ኣብ ማእኸል እሾዂ ወደቐ፤ እቲ እሾኽ ከዓ ዓብዩ ሓኒ፤ ፍረውን ኣይሃበን። 8ገሊኡ ድማ ኣብ ጽቡቕ መሬት ወደቐ፤ በቖለ፤ ዓበየ፤ ፈረየውን፤ ገሊኡ ሠላሳ ገሊኡ ስሳ ገሊኡ ኸዓ ሚእቲ ሃበ። 9ዝሰምዕ እዝኒ ዘለዎ ይስማዕ በሎም። 10ንበይኑ ምስ ኮነ ኸዓ እቶም ኣብ ዙርያኡ ዝነበሩ ምስቶም ዓሠርተ ኽልተ ደቀ መዛሙርት ኮይኖም ብዛዕባ እቲ ምስላታት ጠየቕዎ። 11ንሱ ኸዓ ኸምዙይ በሎም፦ ምፍላጥ ምሥጢር መንግሥቲ እግዚኣብሔር ንኣኻትኩም እዩ ተውሂቡ ዘሎ ነቶም ብወፃኢ ዘለዉ ግና 12 ምርኣይ ክርእዩ ግና ኸየስተብህሉ ምስማዕውን ክሰምዑ ግና ኸየስተውዕሉ ንስሓ ኸይኣትዉሞ ምሕረት ከይግበረሎምስ ኲሉ ብምስላ እዩ ዝንገሮም። 13ከምዙይ ድማ በሎም፦ ነዝ ምስላ እዙይዶ ኣየስተውዓልኩምዎን ኢኹም? ከመይ ጌርኩም ደኣ ንዂሉ ምስላታት ክትርድእዎ ኢኹም? 14እቲ ዘራኢ ቓል እዩ ዝዘርእ። 15ገሊኦም ሰባት ነቲ ኣብ ወሰን መንገዲ ዝተዘርአ እዮም ዝመስሉ፤ ምስ ሰምዑ ሽዑ ንሽዑ ሰይጣን መጺኡ ነቲ ኣብ ልቦም ዝተዘርአ ቓል ይወስዶ። 16ከምኡ ኸዓ ገሊኦም ነቲ ኣብ ኰዂሒ ዝተዘርአ ይመስሉ፤ ነቲ ቓል ምስ ሰምዕዎ ሽዑ ንሽዑ ብሓጐስ ይቕበልዎ። 17ንጊዜኡ እምበር ሡር የብሎምን፤ ደኃር ግና ስለ እቲ ቓል መከራ ወይ ስደት ምስ ኮነ ቐልጢፎም ይኽሕዱ። 18ገሊኦም ከዓ ነቲ ኣብ እሾዂ ዝተዘርአ ይመስሉ፤ ይሰምዑ ፤ 19እንተኾነ ኃልዮት እዛ ዓለም እዚኣን ፍቕሪ ሃብትን ካልእ ትምኒትን ኣትዩ ነቲ ቓል የሓንቆ፤ ፍረ ዘይብሉ ድማ ይኸውን። 20ገሊኦም ግና ኸምቲ ኣብ ጽቡቕ ምድሪ ዝተዘርአ እዮም፤ ነቲ ቓል ይሰምዕዎ፤ ይቕበልዎ፤ ገሊኦም ሠላሳ ገሊኦም ስሳ ገሊኦምውን ሚእቲ ይፈርዩ። 21ኢየሱስ ድማ ኸምዙይ በሎም፦ ሰብ መብራህቲ ኣብሪሁ ኣብ ውሽጢ ኸፈር ወይ ከዓ ኣብ ትሕቲ ዓራት ድዩ ዘቐምጦ? ብርሃኑ ኣብ ዝርአ ቐንዲልዶ ኣይኾነን ዘቐምጦ? 22ዘይገሃድ ኅቡእ ዘይግለጽ ሥዉር የለን። 23ዝሰምዕ እዝኒ ዘለዎ ይስማዕ። 24መሊሱ ድማ ኸምዙይ በሎም፦ ነቲ እትሰምዕዎ ኣስተብህሉሉ። በቲ እትሰፍሩሉ መስፈር ክስፈረልኩም ክውሰኸልኩምውን እዩ። 25ንዘለዎ ይወሃቦ፤ ነቲ ዘይብሉ ግና እታ ዘላቶ እኳ የኅድግዎ እዮምሞ። 26ከምዙይ ድማ በለ፦ መንግሥቲ እግዚኣብሔር ኣብ ግራቱ ዘርኢ ኸም ዝዘርእ ሰብ እያ። 27ንሱ ለይቲ ይድቅስ መዓልቲውን ይትሥእ፤ እቲ ዘርኢ ድማ ንሱ እንተይፈለጠ ይበቊል የዓቢውን። 28እታ ምድሪ ባዕላ ተብቊል፤ ቅድም በቕሊ ደኃር ዘለላ፤ ኣብቲ ዘለላ ድማ ብጹሕ ስርናይ፤ 29ፈጺሙ ምስ ፈረየ ኸዓ ቐውዒ ስለ ዝበጽሐ ማዕጺድ ይሰድድ። 30መሊሱ ድማ ኸምዙይ በለ፦ መንግሥቲ እግዚኣብሔር ብምንታይ ክንምስላ? እንታይከ ምስላ ንግበረላ? 31ካብ ኲሉ ዘርኢ ምድሪ ዝነኣሰት ኣብ ምድሪ ኸም እተዘርአት ፍረ ኣድሪ እያ። 32ምስ ተዘርአት ግና ትበቊል፤ ካብ ኲሉ ኣሕምልቲውን ተዓቢ፤ ኣዕዋፍ ሰማይ ኣብ ትሕቲ ጽላላ ኸዕርፋ ኽሳዕ ዝኽእላ ኸዓ ዓበይቲ ጨናፍር ትገብር። 33ከም መጠን ምስትውዓሎም ነቲ ቓል በዝ ኸምዙይ ዝበለ ምስላታት ይነግሮም ነበረ። 34ብዘይ ምስላ ኣይተዛረቦምን፤ ንደቀ መዛሙርቱ ግና ንበይኖም ኲሉ ይገልጸሎም ነበረ። 35በታ መዓልቲ እቲኣ ምድሪ ምስ መሰየ፤ ንደቀ መዛሙርቱ ናብ ማዕዶ ንሳገር! በሎም። 36ነቶም ሕዝቢ ኣፋንዮም ድማ ኣብታ ኢየሱስ ዝነበራ ጃልባ ምስኣቶም ወሰድዎ፤ ካልኦት ጃልባታት ከዓ ኣብኡ ነበራ። 37ብርቱዕ ኣውሎ ንፋስ ተልዓለ፤ እታ ጃልባ ኽሳዕ ማይ እትመልእ ድማ እቲ ማዕበል ነታ ጃልባ ይጸፍዓ ነበረ። 38ኢየሱስ ግና ብወገን ድኅሪት እታ ጃልባ ተተርኢሱ ደቂሱ ነበረ። ደቀ መዛሙርቱ ድማ ኣበራቢሮም መምህር! ምጥፋእና ኣየኅዝነካን ዲዩ? በልዎ። 39ንሱ ተሢኡ ነቲ ነፋስ ገሠጾ፤ ነታ ባሕሪ ድማ ጸጥ በሊ! ህድኢ! በላ። እቲ ንፋስ ድማ ጸጥ በለ፤ ዓብዪ ህድኣትውን ኮነ። 40ንሱ ኸዓ ንደቀ መዛሙርቱ ስለምንታይ ትፈርኁ? ክሳዕ ኽንድዙይዶ እምነት የብልኩምን? በሎም። 41ንሳቶም ግና ኬርና ፈርኁ፤ ንስንሳቶም ድማ እዝ ንፋስን ባሕርን ዝእዘዝዎስ መን እዩ! ተበሃሃሉ። 1ኢየሱስን ደቀ መዛሙርቱን ናብ ማዕዶ ባሕሪ ናብ ሃገር ጌርጌሴኖን በጽሑ። 2ካብ ጃልባ ምስ ወረደ ድማ ሓደ ርኹስ መንፈስ ዝኃደሮ ሰብ ካብ መቓብር ወፂኡ ተራኸቦ። 3ንሱ ኣብ መቓብር ይነብር ነበረ፤ ብሰንሰለት ኣሲሩ ኸጽንዖ ዝኽእል ሓደኳ ኣይነበረን። 4ብመቑሕን ብሰንሰለትን ብዙኅ ጊዜ ይእሰር ነበረ፤ እንተኾነ ነቲ ሰንሰለት ይበታትኾ ነቲ መቑሕ ከዓ ይሰባብሮ ስለ ዝነበረ ኂዙ ኸጽንዖ ዝኽእል ሓደኳ ኣይነበረን። 5ኲልሻዕ ድማ ለይትን መዓልትን ኣብ መቓብርን ኣብ እምባታትን ኮይኑ የእዊ፤ ሰብነቱ ኸዓ ብጽንጽልሒት ይትልትል ነበረ። 6ንኢየሱስ ብርሑቕ ምስ ረአዮ ጐዪዩ ሰገደሉ፤ 7 ኦ ኢየሱስ ወዲ ልዑ ል እግዚኣብሔር! ንስኻ ምሳይ እንታይ ኣለካ? ከይተሳቕየኒ ብእግዚኣብሔር ኣማኅፂነካ ኣለኹ! እናበለ ብዓብዪ ድምፂ ኣእወየ። 8እዙይ ከዓ ኢየሱስ ኣታ ርኹስ መንፈስ! ካብዝ ሰብ እዙይ ውፃእ! ኢልዎ ስለ ዝነበረ እዩ። 9ኢየሱስ ከዓ ስምካ መን እዩ? ኢሉ ጠየቖ። እቲ ጋኔን ድማ ብዙኃት ኢናሞ ስመይ ለጌዎን› እዩ ኢሉ መለሰ። 10ካብታ ዓዲ ኣውፂኡ ኸይሰዶም ከዓ ብዙኅ ለመኖ። 11እንሆ ድማ ኣብኡ ኣብቲ ጸግዒ እምባ ብዙኅ መጓሰ ሓሰማታት ተዋፊረን ነበራ። 12ንሳቶም ከዓ ናብተን ሓሰማታት ስደደና እሞ ናብኣተን ክንኣቱ ኢሎም ለመንዎ። 13ኢየሱስ ድማ ፈቐደሎም፤ እቶም ርኹሳት መናፍስቲ ኸዓ ካብቲ ሰብ ወፂኦም ናብተን ሓሰማታት ኣተዉ። እተን ክልተ ሽሕ ዝኣኽላ ሓሰማታት በርጊገን በቲ ጸድፊ ናብቲ ባሕሪ ጠሊቐን ሞታ። 14እቶም ጓሶት ድማ ሃደሙ፤ ኣብ ከተማን ኣብ ዓድታትን ከዓ ኣውረዩ፤ እቶም ሕዝብውን ነቲ ዝኾነ ነገር ክርእዩ ወፁ። 15ናብ ኢየሱስ ምስ መጹ ድማ እቲ ጋኔን ኂዝዎ ለጌዎን ኃዲርዎ ዝነበረ ሰብ ኮፍ ኢሉ ኽዳኑ ተኸዲኑ ናብ ልቡ ተመሊሱ ረአይዎ እሞ ፈርኁ። 16እቶም ዝረአይዎ ድማ ነቲ ብዛዕባ እቲ ጋኔን ኃዲርዎ ዝነበረ ሰብን ብዛዕባ እተን ሓሰማታት ዝኾነ ነገርን ነገርዎም። 17ሽዑ እቶም ሕዝቢ ኻብ ዓዶም ክወጸሎም ክልምንዎ ጀመሩ። 18ኢየሱስ ናብ ጃልባ ኣናደየበ እንተሎ ድማ እቲ ጋኔን ኃዲርዎ ዝነበረ ሰብ ምስኡ ክኸይድ ለመኖ። 19ኢየሱስ ግና ኣይፈቐደሉን፤ ናብ ገዛኻን ናብ ወገናትካን ኪድ! እቲ እግዚኣብሔር ዝገበረልካን ዝመሓረካን ኲሉ ድማ ንገሮም! በሎ። 20ንሱ ኸዓ እቲ ኢየሱስ ዝገበረሉ ዂሉ ናብ ዴካፖሊስ ዝበሃል ከተማ ኸይዱ ኽነግር ጀመረ፤ ኲሎምውን ተገረሙ። 21ሽዑ ኢየሱስ መሊሱ ብጃልባ ናብ ማዕዶ ምስ ተሳገረ፤ ብዙኅ ሕዝቢ ናብ ወሰን ባሕሪ ናብኡ ተኣከበ። 22ኢያኢሮስ ዝስሙ ሓደ ኻብቶም መራሕቲ ቤተ ጸሎት ኣይሁድ ናብኡ መጸ፤ ምስ ረአዮ ኸዓ ኣብ እግሩ ተደፊኡ ሰገደሉ። 23 ጓለይ ክትመውት ስለ ዝቐረበት ምእንቲ ኃውያ ብሕይወት ክትነብር መጺእኻ ኢድካ ኣንብረላ እናበለ ኣበርቲዑ ለመኖ። 24ኢየሱስ ድማ ምስኡ ኸደ፤ ብዙኅ ሕዝቢውን ሰዓቦ፤ ኣብ ዙርያኡውን ይደፋፍኡ ነበሩ። 25እንሆ ኸዓ ኻብ ዓሠርተ ኽልተ ዓመት ጀሚሩ ደም ዝፈሳ ሰበይቲ ነበረት። 26ናብ ብዙኃት ሓኻይም ብምኻድ ብዙኅ ተሳቐየት፤ ኲሉ ገንዘባውን ወድአት፤ እንተኾነ ገደዳ ደኣ እምበር ኣይጠቐማን። 27- 28ብዛዕባ ኢየሱስ ምስ ሰምዐት ክዳኑ እንተ ነኺአ ኽሓዊ እየ፤ ኢላ ብማእኸል እቶም ሕዝቢ ኃሊፋ ብድኅሪኡ መጺኣ ኽዳኑ ነኽአት። 29እቲ ዝፈስስ ዝነበረ ደማ ኸዓ ብቕጽበት ቆመ፤ ካብ ሕማማ ከም ዝሓወየትውን ተፈለጣ። 30ኢየሱስ ከዓ ሽዑ ኻብኡ ኃይሊ ኸም ዝወፀ ብውሽጡ ተፈሊጥዎ ናብቶም ሕዝቢ ግልጽ ኢሉ መን እዩ ኽዳነይ ዝነኽአ? በለ። 31ደቀ መዛሙርቱ ድማ ሕዝቢ ናባኻ እንትጸቓቐጥ እናረአኻ መን እዩ ዝነኽአኒ ትብል ኣለኻ? በልዎ። 32ኢየሱስ ነቲ እዙይ ዝገበረ ንኽርኢ ምልስ ኢሉ ጠመተ። 33እታ ሰበይቲ ግና እቲ ኣብኣ ዝኾነ ስለ ዝፈለጠት ብፍርኃት እናንቀጥቀጠት መጺኣ ሰገደትሉ፤ ኲሉ እቲ ሓቂውን ነገረቶ። 34ንሱ ኸዓ ጓለይ እምነትኪ እያ ዘሕወየትኪ ብሰላም ኪዲ! ካብ ሕማምኪውን ሕወዪ! በላ። 35ኢየሱስ ገና እዙይ ኽዛረብ እንተሎ ካብቲ ገዛ መራሕ ቤተ ጸሎት ኣይሁድ ሰባት መጺኦም ጓልካ ሞይታ እያ፤ ደጊምከ ስለምንታይ ንመምህር እተድክሞ? በልዎ። 36ኢየሱስ ከዓ እቲ ዝተዛረብዎ ሰሚዑ ነቲ መራሕ ቤተ ጸሎት ኣይሁድ ኣይትፍራኅ! እመን ደኣ! በሎ። 37እንትርፊ ጴጥሮስን ያዕቆብን ኃው ያዕቆብ ዮሓንስን ሓደኳ ኽስዕቦ ኣይፈቐደን። 38ናብ ገዛ እቲ መራሕ ቤተ ጸሎት ኣይሁድ ምስ ኣተዉ ኸዓ ብዙኃት ዘልቅሱን ዝበኽዩን ዋይ ዋይ ዝብሉን ረአየ። 39ኣትዩ ስለምንታይ ዋይ ዋይ ትብሉን ትበኽዩን? እዛ ቖልዓኮ ደቂሳ እያ ዘላ እምበር ኣይሞተትን፤ በሎም። 40ንሳቶም ከዓ ሰሓቕዎ፤ ንሱ ግና ንዂሎም ኣውፂኡ ነቦ እታ ቈልዓን ንኖኣን ነቶም ምስኡ ዝነበሩን ኂዙ ናብቲ እታ ቖልዓ ዘላቶ ኣተወ። 41ነታ ቖልዓ ብኢዳ ኂዙ ኸዓ ጣቢታ ቁሚ! በላ። ትርጓሜኡ ኣቲ ጓል ተሥኢ እብለኪ ኣለኹ! ማለት እዩ። 42እታ ጓል ድማ ብቕጽበት ተሢኣ ተዋሳወሰት፤ ዕድሚኣ ድማ ዓሠርተ ኽልተ ዓመት ነበረ። ሽዑ የመና ተገረሙ። 43ንሱ ኸዓ ነዙይ ሓደኳ ኸይፈልጦ ብጽኑዕ ኣዘዞም፤ ዝብላዕ ኽህብዋ ድማ ነገሮም። 1ኢየሱስ ካብኡ ወፂኡ ናብ ዓዱ ኸደ፤ ደቀ መዛሙርቱ ኸኣ ሰዓብዎ። 2ብሰንበት ኣብ ቤተ ጸሎት ኣይሁድ ክምህር ጀመረ፤ ብዙኃት ምስ ሰምዕዎ ድማ እዝ ዂሉ ኻበይ ረኸቦ? እዝ ጥበብ እዙይከ ካበይ ተውሃቦ? እዝ ብኢዱ ዝግበር ዘሎ ተኣምራትከ ካበይ ኮነሉ? እናበሉ ተገረሙ። 3 እዙይስ እቲ ጸራቢ ወዲ ማርያምዶ ኣይኮነን? ኃው ያዕቆብን ዮሳን ይሁዳን ስምዖንንዶ ኣይኮነን? ኣኃቱስ ኣብዙይ ምሳና ዘለዋዶ ኣይኮናን? እናበሉ ብእኡ ተዓንቀፉ። 4ኢየሱስ ከዓ ነቢይ እንትርፊ ኣብ ዓዱን ኣብ ኣዝማዱን ኣብ ቤቱን ኣይነዓቕን እዩ፤ በሎም። 5ብዘይ እቶም ኢዱ ኣንቢሩ ዘሕወዮም ውሑዳት ሕሙማት ኣብኡ ተኣምራት ኣይገበረን። 6በቲ ዘይምእማኖም ድማ ተገረመ፤ እናመሃረ ኸዓ ኣብቲ ኸባቢ ዘሎ ዓድታት ተዘዋወረ። 7ኢየሱስ ነቶም ዓሠርተ ኽልተ ሓዋርያት ናብኡ ጸዊዑ በብኽልተ ገይሩ ለኣኾም፤ ኣብ ልዕሊ ርኹሳት መናፍስቲ ድማ ሥልጣን ሃቦም። 8ንመንገዲ ዝኸውን እንትርፊ በትሪ ስንቂ እንጀራ ወይ ከረጢት ኣብ ቅናውቶም ድማ ገንዘብ ከይሕዙ 9እንትርፊ ኣብ እግሮም ዘሎ ሣእኒ ኽልተ ኽዳውንቲ ኸይኅዙ ኣዘዞም። 10ከምዙይ ድማ በሎም፦ ካብኡ ኽሳዕ እትወፁ ኣብቲ ዝኣተኹምዎ ገዛ ተቐመጡ። 11ኣብቲ ዘይተቐበሉኹምን ወይ ዘይሰምዑ ኹምን ዓዲ ካብኡ ወፂእኹም ንኣኣቶም ምስክር ምእንቲ ክኾኖም ሓመድ ኣእጋርኩም ንገፉ። ብመዓልቲ ፍርዲ ኻብ ነታ ዓዲ እቲኣስ ንሰዶምን ገሞራን ከም ዝቐለለን እማን እብለኩም ኣለኹ። 12ንሳቶም ድማ ናብ ዓድታት ወፂኦም ኲሉ ኽንሳሕ ሰበኹ። 13ብዙኃት ኣጋንንትውን ኣውፅኡ፤ ንብዙኃት ሕሙማት ድማ ዘይቲ እናቐብኡ ኣሕወይዎም። 14ስም ኢየሱስ እምብዛ ገኒኑ ይውረ ስለ ዝነበረ ንጉሥ ሄሮድስ ሰምዐ። ገሊኦም ዮሓንስ መጥምቕ ካብ ምውታን ተሢኡ እዩ፤ ስለዙይ ከምዙይ ዝበለ ተኣምራት ብእኡ ይግበር ኣሎ፤ በሉ። 15ካልኦት ግና ኤልያስ እዩ፤ በሉ፤ ገሊኦም ከዓ ነቢይ እዩ፤ ወይ ድማ ሓደ ኻብቶም ነቢያት እዩ፤ በሉ። 16ሄሮድስ ግና ነዙይ ምስ ሰምዐ እዙይ እቲ ኣነ ርእሱ ዘሰየፍክዎ ዮሓንስ እዩ፤ ንሱ ኻብ ምዉታን ተሢኡ እዩ፤ በለ። 17ሄሮድስ ንሄሮድያዳ ሰበይቲ ፊልጶስ ኃዉ ኣእትይዋ ነበረ እሞ ብሰንካ ሓሻኽሩ ልኢኹ ንዮሓንስ ኂዙ ኣብ ቤት ማእሰርቲ ኣሲርዎ ነበረ። 18ምኽንያቱ ኸዓ ዮሓንስ ንሄሮድስ ሰበይቲ ኃውካ ኽተእቱ ኣይግብአካን! ይብሎ ስለ ዝነበረ እዩ። 19ሄሮድያዳ በዙይ ተቐይማ ኽተቕትሎ ትደሊ ነበረት፤ እንተኾነ ኣይከኣለትን። 20ዮሓንስ ቅዱስን ጻድቕን ሰብ ከም ዝኾነ ንጉሥ ሄሮድስ ይፈልጥ ስለ ዝነበረ ይፈርሖን ይሕልዎን ነበረ። ሄሮድስ ዘረባ ዮሓንስ እንትሰምዕ የመና ይጭነቕ ነበረ፤ እንተኾነ እናተሓጐሰ ደኣ ይሰምዖ ነበረ። 21ሄሮድስ ዝተወለደላ መዓልቲ ከኽብር ንመሳፍንቲ ንመኳንንቲ ንናይ ገሊላ ዓበይቲ ዓዲ ምሳሕ ምስ ገበረ ሽዑ ምችዊ መዓልቲ ኾነ። 22ጓል ሄሮድያዳ ድማ ኣትያ ሳዕስዐት፤ ንሄሮድስን ነቶም ምስኡ ኣብ ማእዲ ዝተቐመጡን ከዓ ኣሐጐሰቶም። እቲ ንጉሥውን ነታ ጓል ዝደለኽዮ ጠይቕኒ እሞ ኽህበኪ እየ፤ 23ክሳዕ ፍርቂ መንግሥተይ እንተ ኾነውን ዝጠየቕክኒ ኽህበኪ እየ፤ ኢሉ መሓለላ። 24እታ ጓል ድማ ወፂኣ ንኖኣ እንታይ ክጥይቖ? በለታ። ንሳ ኸዓ ርእሲ ዮሓንስ መጥምቕ በለታ። 25ሽዑ ቐልጢፋ ናብ ንጉሥ ኣትያ ርእሲ ዮሓንስ መጥምቅ ሕዚ ኣብ ጻሕሊ ጌርካ ሃበኒ፤ በለቶ። 26እቲ ንጉሥ ድማ የመና ኃዘነ፤ ምእንቲ ማሕላኡን ምእንቲ እቶም ምስኡ ተቐሚጦም ዝነበሩን ግና ኽኣብያ ኣይደለየን። 27ሽዑ እቲ ንጉሥ ሓደ ወታደር ልኢኹ ርእሲ ዮሓንስ ከምጽእ ኣዘዘ፤ ንሱ ድማ ናብ ቤት ማእሰርቲ ኸይዱ ርእሲ ዮሓንስ ሰየፈ። 28ነቲ ዝተቖረፀ ርእሱ ድማ ኣብ ጻሕሊ ገይሩ ነታ ጓል ሃባ፤ እታ ጓል ድማ ንኖኣ ሃበታ። 29ደቀ መዛሙርት ዮሓንስ ነዙይ ምስ ሰምዑ ኸይዶም ነቲ ሬሳኡ ወሲዶም ቀበርዎ። 30ሓዋርያት ድማ ናብ ኢየሱስ ተመሊሶም ዝገበርዎን ዝመሃርዎን ኲሉ ነገርዎ። 31እቶም ዝመጹን ዝኸዱን ብዙኃት ነበሩ እሞ ንምብላዕውን ጊዜ ስለ ዘይረኸቡ ኢየሱስ ንበይንኹም ቁሩብ ክተዕርፉ ናብ ጽምዊ ቦታ ንውፃእ ንዑ ናይ በሎም። 32ንሳቶም ከዓ ንበይኖም ብጃልባ ተሳጊሮም ናብ ጽምዊ ቦታ ኸዱ። 33ክኸዱ እንተለዉ ብዙኃት ሕዝቢ ረአይዎምን ኣለለይዎምን። ካብ ኲለን ከተማታት ብእግሪ ናብኡ ጐየዩሞ ቐዲሞምዎም ኣብኡ በጽሑ። 34ኢየሱስ ካብ ጃልባ ምስ ወረደ ብዙኅ ሕዝቢ ረአየ። ጓሳ ከም ዘይብለን ኣባጊዕ ነበሩ እሞ ራህረሀሎም፤ ብዙኅውን ክምህሮም ጀመረ። 35እዋን ምስ ኃለፈ ኸዓ ደቀ መዛሙርቱ ቐሪቦም እዝ ቦታ እዙይ በረኻ እዩ፤ ጊዜውን የመና መስዩ እዩ። 36ዝብላዕ ምግቢ የብሎምን እሞ ኣብ ዙርያና ናብ ዘሎ ቑሸታትን ዓድታትን ከይዶም ዝበልዕዎ ኽዕድጉ ኣሰናብቶም፤ በልዎ። 37ንሱ ግና ዝበልዕዎ ንስኻትኩም ሃብዎም! በሎም። ንሳቶም ድማ ኬድና ብኽልተ ሚእቲ ዲናር እንጀራ ዓዲግናዶ ኽበልዑ ኽንህቦም? በልዎ። 38ኢየሱስ ድማ ኽንደይ እንጀራ ኸም ዘለኩም ኪዱ ረአዩ፤ በሎም። ንሳቶም ከዓ ምስ ረአዩ ኃሙሽተ እንጀራን ክልተ ዓሣን ኣሎ በልዎ። 39ንዂሎም በብመሥርዖም እናሠርዑ ኣብ ለምለም ሣዕሪ ኸቐምጥዎም ኣዘዞም። 40እቶም ሕዝቢ ኸዓ ከከም መሥርዖም በብሚእትን በብኃምሳን ተቐመጡ። 41ኢየሱስ ነተን ኃሙሽተ እንጀራን ክልተ ዓሣን ኣልዒሉ ናብ ሰማይ እናጠመተ ባረኸ፤ ቖሪሱውን ኸቕርቡሎም ንደቀ መዛሙርቱ ሃቦም፤ ከምኡውን እቲ ኽልተ ዓሣ ንዂሎም ኣከፋፈሎም። 42ኲሎም ድማ በሊዖም ጸገቡ። 43ድኅርዙይ ደቀ መዛሙርቱ ዓሠርተ ኽልተ ቝርስራስ ዝመልአ መሶብ ኣልዓሉ፤ ካብቲ ዓሣ ድማ ኸምኡ። 44እቶም እንጀራ ዝበልዑ ኸዓ ኃሙሽተ ሽሕ ሰብኡት ነበሩ። 45ሽዑ ነቶም ሕዝቢ ኽሳዕ ዘሰናብት ንደቀ መዛሙርቱ ብቕልጡፍ ኣብ ጃልባ ኣትዮም ናብ ማዕዶ ቤተ ሳይዳ ክቕድምዎ ኣዘዞም። 46ምሰሰናበቶም ካብኡ ኃሊፉ ኽጽሊ ናብ እምባ ደየበ። 47እዋኑ ምስ መሰየ እታ ጃልባ ኣብ ማእኸል ባሕሪ ነበረት። ንሱ ድማ በይኑ ኣብ ምድሪ ነበረ። 48ንፋስ ብቕድሚኦም ነበረ እሞ እናቐዘፉ እንተለዉ ኽጭነቑ ረአዮም። ከባቢ ትሽዓተ ሰዓት ናይ ለይቲ ኢየሱስ ኣብ ልዕሊ ባሕሪ ብእግሩ እናኸደ ናብኣቶም በጽሐ፤ ክኃልፎምውን ደለየ። 49ንሳቶም ግና ኣብ ልዕሊ ባሕሪ ብእግሩ እንትኸይድ ምስ ረአይዎ ምትሃት መሲልዎም ኣእወዩ። 50ኲሎም ምስ ረአይዎ ደንገፁ። ኢየሱስ ግና ኣይዞኹም! ኣነ እየ! ኣይትፍርኁ! በሎም። 51ናብታ ንሳቶም ዝነበርዋ ጃልባ ኸዓ ደየበ፤ እቲ ንፋስ ድማ ሃድአ፤ ንሳቶምውን የመና ተገረሙን ተደነቑን። 52ልቦም ተደፊኑ ስለ ዝነበረ ነቲ ናይ እንጀራ ተኣምራት ኣየስተውዓልዎን። 53ነቲ ባሕሪ ምስ ተሳገሩ ናብ ምድሪ ጌንሴሬጥ መጺኦም ነታ ጃልባ ኣብ ወሰን ኣጸጊዖም ኣቖምዋ። 54ካብ ጃልባ ምስ ወፁ እቶም ሕዝቢ ሽዑ ንሽዑ ኣለለይዎ። 55ኣብ ኲላ እታ ሃገር እናጐየዩ ኢየሱስ ኣሎ ተባሂሉ፤ ናብ ዝሰምዑ ሉ ቦታ ሕሙማት ብዓራታት እናፆሩ ናብኡ ኸምጽኡ ጀመሩ። 56ኣብ ዝኣተዎ ዂሉ ኣብ ዓድታት ኣብ ከተማታት ኣብ ቊሸታት ነቶም ሕሙማት ኣብ ዕዳጋታት የቐምጥዎም እሞ ዘፈር ክዳኑ ጥራሕ ክነክኡ ይልምንዎ ነበሩ፤ እቶም ዝነኽእዎውን ኲሎም የሓውዩ ነበሩ። 1ፈሪሳውያንን ካብ ኢየሩሳሌም ዝመጹ መምህራን ሕግን ናብኡ ተኣከቡ። 2ገሊኦም ካብ ደቀ መዛሙርቱ ኣእዳዎም እንተይተሓጸቡ እንጀራ እንትበልዑ ረአይዎም። 3ኲሎም ፈሪሳውያንን ኣይሁድን ሥርዓት ዓበይቲ ምእንቲ ኽሕልዉ ኣእዳዎም ኣጸቢቖም እንተይተሓጸቡ ኣይበልዑ ን ነበሩሞ። 4ካብ ዕዳጋ እንትምለሱውን ኢዶም እንተይተሓጸቡ ኣይበልዑ ን ነበሩ፤ ካልእውን ብዙኅ ከም ምሕጻብ መሳተያን ኣቑሑ ገዛን ዓታሩን ዓራታትን ዝመስል ክሕልውዎ ዝወረስዎ ልማድ ነበሮም። 5መምህራን ሕግን ፈሪሳውያንን ድማ ስለምንታይ ደቀ መዛሙርትኻ ሥርዓት ዓበይቲ ዘይሕልዉ? ኣእዳዎም እንተይተሓጸቡኸ እንጀራ ዝበልዑ ? ኢሎም ጠየቕዎ። 6- 7ንሱ ኸዓ ኸምዙይ በሎም፦ ኣቱም ግብዛት! ከምቲ ጽሑፍ እዝ ሕዝቢ እዙይ ብኸናፍሩ የኽብረኒ ልቡ ግና ኻባይ የመና ዝረሓቐ እዩ! ግና ትምህርቲ ሥርዓት ሰብ እናመሃሩ ብኸንቱ የምልኹኒ!› ኢሉ ኢሳይያስ ብዛዕባኹም ጽቡቕ ተነበየ። 8 ትእዛዝ እግዚኣብሔር ኃዲግኩም ሥርዓት ሰብ ትሕልዉ ኣለኹም ከም ምሕጻብ መሳተያን ካልእ ኣቑሑ ገዛን ካልእ ድማ ነዙይ ዝመስልን ትገብሩ ኣለኹም። 9ናይ ባዕልኻትኩም ሥርዓት እናሓለኹም ናይ እግዚኣብሔር ትእዛዝ ክትጥሕሱ ግቡእ ድዩ? 10ሙሴ ኣቦኻን እኖኻን ኣኽብር፤ ነቦኡ ወይ ንኖኡ ሕማቕ ቃል ዝተዛረበ ብርግጽ ይሙት፤› ኢሉ ኣሎ። 11ንስኻትኩም ግና ኸምዙይ ትብሉ፦ እቲ ነቦኡ ወይ ንኖኡ እቲ ካባይ ዝግብአኩም ሓገዝ ቊርባን እዩ፤› ማለት መባእ ይኹነለይ እንተ በሎም 12ደጊም ነቦኡ ወይ ንኖኡ ሓደ ነገርኳ ኽገብረሎም ከቶ ኣይትፈቕዱሉን ኢኹም። 13ስለዙይ ድማ ነቲ ዝሠራዕኹምዎ ሥርዓት ክትብሉ ቓል እግዚኣብሔር ትጥሕሱ ኣለኹም፤ ከምኡውን ነዙይ ዝመስል ብዙኅ ትገብሩ ኣለኹም። 14ኢየሱስ መሊሱ ነቶም ሕዝቢ ናብኡ ጸዊዑ ፦ ኲልኹም ስምዑ ፤ ኣስተውዕሉውን። 15ካብ ሰብ ዝወፅእ እዩ ንሰብ ዘርክሶ እምበር ካብ ወፃኢ ናብ ሰብ ዝኣቱስ ከርክሶ ኣይኽእልን እዩ፤ 16ዝሰምዕ እዝኒ ዘለዎ ይስማዕ! በሎም። 17ካብቶም ሕዝቢ ተፈልዩ ናብ ገዛ ምስ ኣተወ ድማ ደቀ መዛሙርቱ ብዛዕባ እዝ ምስላ እዙይ ጠየቕዎ። 18ኢየሱስ ከዓ ኸምዙይ በሎም፦ ንስኻትኩምውንዶ ክሳዕ ክንድዙይ ኣይተስተውዕሉን ኢኹም? ካብ ወፃኢ ናብ ኣፍ ሰብ ዝኣቱ ዂሉ ንሰብ ከም ዘየርክሶ ኣይትፈልጡን ዲኹም? 19ብኸብዲ ኣቢሉ ንደገ እዩ ዝወፅእ እምበር ናብ ልቢ ኣይወርድን እዩ። ብዙይ ድማ ኢየሱስ ምግቢ ዂሉ ንጹህ ምዃኑ ገለጸ። 20ከምዙይ ድማ በሎም፦ ንሰብ ዘርክሶ እቲ ኻብ ሰብ ዝወፅእ እዩ። 21ካብ ውሽጢ ልቢ ሰብ ክፉእ ሓሳብ ምንዝርና ስርቂ ቕትለት 22ዝሙት ምኽታር ስስዐ ተንኰል ስድነት ቅንኢ ሓሜት ትዕቢት ስንፍና ይወፅእ። 23እዝ ዂሉ ኽፋእ ካብ ውሽጢ እዩ ዝወፅእ፤ ንሰብ ከዓ የርክሶ። 24ካብኡ ተልዒሉ ናብ ሃገር ጢሮስን ሲዶናን ከደ። ናብ ገዛ ምስ ኣተወ ሓደኳ ኽፈልጦ ኣይደለየን፤ እንተኾነ ኽኅባእ ኣይከኣለን። 25ሽዑ ኸዓ ጓላ ርኹስ መንፈስ ዝኃደራ ሓንቲ ሰበይቲ ብዛዕባኡ ሰሚዓ መጸት፤ ኣብ እግሩ ተደፊኣውን ሰገደትሉ። 26እታ ሰበይቲ ኣብ ሲሮፊንቂያ ዝተወልደት ግሪካዊት ነበረት። ካብ ጓላ ጋኔን ከውፅአላ ድማ ለመነቶ። 27ኢየሱስ ድማ እንጀራ ውሉድ ኣልዒልካ ነኽላባት ምሃብ ጽቡቕ ኣይኮነን እሞ ኅደጊ! ቅድም እቶም ውሉድ ይጽገቡ፤ በላ። 28ንሳ ድማ እወ ጐይታይ! ኣኽላባትውን እንተኾኑ ኣብ ትሕቲ ማእዲ ኾይኖም ዝወደቐ ርፍራፍ ውሉድ ይበልዑ እዮም፤ ኢላ መለሰትሉ። 29ንሱ ድማ እዝ ቓል እዙይ ብምባልኪ እቲ ጋኔን ካብ ጓልኪ ወፂኡ እዩ እሞ ኺዲ! በላ። 30ናብ ገዝኣ ምስ ተመለሰት ድማ እቲ ጋኔን ወፂኡ እታ ጓላውን ኣብ ዓራት ከፍ ኢላ ረኸበታ። 31መሊሱ ካብ ሃገር ጢሮስ ወፂኡ ብሲዶና ገይሩ ብማእኸል ዴካፖሊስ ዝብሃል ዓዲ ናብ ባሕሪ ገሊላ ኸደ። 32ሓደ ጸማምን በሃምን ናብኡ ኣምጺኦም ኢዱ ኸንብረሉ ለመንዎ። 33ካብቶም ሕዝቢ ንበይኑ ፍልይ ኣቢሉ ድማ ኣፃብዕቱ ኣብ ኣእዛኑ ኣንበረ፤ እንትፍ ኢሉውን ንመልሓሱ ነኽኦ። 34ናብ ሰማይ ቈላሕ ኢሉ ብርህራሄ ኣተንፊሱ ኸዓ ኤፍታሕ! በለ፤ ንሱውን ተኸፈት! ማለት እዩ። 35ሽዑ ኣእዛኑ ተኸፍታ፤ ልሳኑ ድማ ተፈትሐ፤ ኣጽርዩውን ተዛረበ። 36ንሓደኳ ኸይነግሩ ብጽኑዕ ኣጠንቀቖም፤ እቶም ሕዝቢ ግና ብመጠን እቲ ዝኸልከሎም ኣብዚሖም ኣውረዩ። 37ንሳቶም ከዓ እዝ ሰብዙይ ዝገበሮ ዂሉ ሠናይ እዩ፤ ንጸማማት ክሰምዑ ንበሃማት ክዛረቡ ይገብሮም፤ እናበሉ የመና ይግረሙ ነበሩ። 1በቲ ቕነ እቱይ ብዙኅ ሕዝቢ መሊሱ ተኣከበ፤ ዝብላዕ ግና ኣይነበሮምን እሞ ኢየሱስ ነቶም ደቀ መዛሙርቱ ጸዊዑ ፦ 2 እዞም ሕዝቢ እዚኣቶም ምሳይ ካብ ዝቕንዩ ሠለስተ መዓልቲ ኾይኑዎም እዩ፤ ዝብላዕ ኸዓ የብሎምን እሞ የኅዝኑኒ ኣለዉ። 3ካብኣቶም ገሊኦም ካብ ርሑቕ ዝመጹ እዮም እሞ ብጥሙዮም ነናብ ገዝኦም እንተፋነኹምዎም ኣብ መንገዲ ኽደኽሙ እዮም፤ በሎም። 4ደቀ መዛሙርቱ ድማ ነዝ ዂሉ ሕዝቢ ኣብዝ በረኻ እዙይ እንጀራ ኸጽግብ ዝኽእል መን እዩ? ኢሎም መለሱሉ። 5ኢየሱስ ከዓ ክንደይ ዝኣክል እንጀራ ኣለኩም? ኢሉ ጠየቖም፤ ንሳቶም ድማ ሸውዓተ በልዎ። 6ነቶም ሕዝቢ ኣብ ምድሪ ክቕመጡ ኣዘዞም፤ ነተን ሾውዓተ እንጀራ ኂዙ ኣመስጊኑ ቖረሰ፤ ንደቀ መዛሙርቱ ከቕርቡሎም ድማ ሃቦም፤ ንሳቶም ኸዓ ነቶም ሕዝቢ ኣቕረቡሎም። 7ቁሩብ ዓሣውን ነበሮም፤ ንእኡ ድማ ባሪኹ ከቕርቡሎም ኣዘዘ። 8በሊዖም ጸገቡ፤ ዝተረፈ ቝርስራስ ከዓ ሸውዓተ መሶብ ሙሉእ ኣልዓሉ። 9እቶም ዝበልዑ ኣስታት ኣርባዕተ ሽሕ ዝኾኑ ነበሩ። ሽዑ ድማ ክኸዱ ኣፋነዎም። 10ድኅርዙይ ምስ ደቀ መዛሙርቱ ናብ ጃልባ ደይቡ ናብ ሃገር ደልማኑታ ኸደ። 11ፈሪሳውያን ናብ ኢየሱስ መጺኦም ክከራኸርዎ ጀመሩ፤ ክፍትንዎ ኢሎም ካብ ሰማይ ምልክት ኣርእየና ኢሎም ጠየቕዎ። 12ኢየሱስ ብመንፈሱ እናኃዘነ እዝ ትውልዲ እዙይ ንምንታይ እዩ ምልክት ዝደሊ ዘሎ? ነዝ ትውልዲ እዙይ ምልክት ከም ዘይወሃቦ እማን እብለኩም ኣለኹ በለ። 13ኃዲግዎም ድማ ናብ ጃልባ ደየበ፤ ናብ ማዕዶውን ተሳገረ። 14ደቀ መዛሙርቱ እንጀራ ምኃዝ ስለ ዝረስዑ ኣብ ጃልባ እንትርፊ ሓደ እንጀራ ኻልእ ኣይነበሮምን። 15ኢየሱስ ድማ ካብ ማይ ብሒቝ ፈሪሳውያንን ሄሮድስን ተጠንቀቑ፤ ኢሉ ኣዘዞም። 16ንሳቶም ድማ ንስንሳቶም እንጀራ ስለ ዘይኃዝና ድዩ ኸምዙይ ዝብለና ዘሎ? ተበሃሃሉ። 17ኢየሱስ ድማ ፈሊጡ፦ ስለምንታይ እንጀራ ብዘይ ምኃዝኩም ንስንሳትኩም ትዘራረቡ? ገናዶ ኣይተረድአኩምን እዩ? ወይ ኣይተስተውዕሉን ዲኹም? ልብኹምከ ተደፊኑ ድዩ? 18ዓይኒ እንተለኩም ኣይትርእዩንዶ? እዝኒ እንተለኩምስ ኣይትሰምዑ ንዶ? ኣይትዝክሩንዶኸ ኢኹም? 19እቲ ኃሙሽተ እንጀራ ንኃሙሽተ ሽሕ ምስ ቈረስኩ ቊርስራስ ዝመልአ ኽንደይ መሶብ ኣልዒልኩም? በሎም። ንሳቶም ከዓ ዓሠርተ ኽልተ በልዎ። 20 እቲ ሸውዓተ እንጀራ ነርባዕተ ሽሕ ምስ ቈረስኩኸ ቊርስራስ ዝመልአ ኽንደይ መሶብ ኣልዓልኩም? ንሳቶም ድማ ሸውዓተ በልዎ። 21ንሱ ኸዓ ስለምንታይ ደኣ ዘይተስተውዕሉ? በሎም። 22ናብ ቤተ ሳይዳ ምስ መጹ ድማ ንሓደ ዕዉር ናብኡ ኣምጺኦም ክድህስሶ ለመንዎ። 23ነቲ ዕዉር ብኢዱ ኂዙ ኻብታ ኸተማ መሪሑ ኣውፅኦ፤ ናብ ኣዒንቱ እንትፍ ኢሉውን ኸዓ ኢዱ ኣንበረሉ፤ ዝኾነ ነገርዶ ትርኢ ኣለኻ? ኢሉውን ጠየቖ። 24ቆላሕ ኢሉ ድማ ሰባት ከም ኣእዋም እንትመላለሱ እርኢ ኣለኹ፤ በለ። 25ኢየሱስ መሊሱ ኢዱ ኣብ ኣዒንቱ ኣንበረሉ እሞ ኣጸቢቑ ረአየ፤ ዂሉውን በሪሁ ተርአዮ። 26ኢየሱስ ከዓ ናብ ዓዲ ኣይትእቶ! ኣብ ከተማ ድማ ንሓደ እኳ ኣይትንገር! ኢሉ ናብ ገዝኡ ሰደዶ። 27ኢየሱስ ምስ ደቀ መዛሙርቱ ናብ ዓድታት ቂሣርያ ናይ ፊልጶስ ከደ፤ ኣብ መንገዲ ድማ ነቶም ደቀ መዛሙርቱ ሰብ መን እዩ ይብለኒ? ኢሉ ጠየቖም። 28ንሳቶም ድማ ገሊኦም ዮሓንስ መጥምቕ› ካልኦት ድማ ኤልያስ› ካልኦትውን ሓደ ኻብ ነቢያት እዩ› ይብሉኻ በልዎ። 29ንሱ ድማ ንስኻትኩምከ መን እዩ ትብሉኒ? በሎም። ጴጥሮስ ከዓ ንስኻ ክርስቶስ ኢኻ፤ ኢሉ መለሰሉ። 30ሽዑ ብዛዕባኡ ንሓደኳ ኸይነግሩ ኣበርቲዑ ኣጠንቀቖም። 31ወዲ ሰብ ብዙኅ መከራ ኽቕበል ብሽማግለታት ሕዝብን ብሊቃነ ካህናትን ብመምህራን ሕግን ክነዓቕን ክቕተልን ኣብ ሣልሳይ መዓልቲውን ክትሥእ ከም ዘለዎ ኽምህሮም ጀመረ። 32ነዝ ነገር እዙይ ድማ ኣግሂዱ ተዛረቦም። ሽዑ ጴጥሮስ ኣግልል ኣቢሉ እዙይ ኣይኸውንን! በሎ። 33ኢየሱስ ናብ ደቀ መዛሙርቱ ግልጽ ኢሉ እናጠመተ ንጴጥሮስ ኣታ ሰይጣን! ናይ ሰብ እምበር ናይ እግዚኣብሔር ኣይትሓስብን ኢኻ እሞ ኻባይ ረሓቕ! ኢሉ ገሠጾ። 34ነቶም ሕዝቢ ምስ ደቀ መዛሙርቱ ጸዊዑ ኸምዙይ በሎም፦ እቲ ክኽተለኒ ዝደሊ ንርእሱ ይኽሓድ፤ መስቀሉ ተሸኪሙ ኸዓ ይከተለኒ። 35እቲ ንሕይወቱ ኸድኅና ዝደሊ ኸጥፍኣ እዩ፤ እቲ ንሕይወቱ ምእንታይን ምእንቲ ወንጌልን ዘጥፍኣ ግና ኸድኅና እዩ። 36ሰብ ብዂሉ ዓለም ረቢኁ ነፍሱ እንተጥፍአ እንታይ ይጠቕሞ? 37ሰብከ ቤዛ ነፍሱ እንታይ ምሃበ? 38እቲ ኣብዝ ዘማውን ኃጥእን ዝኾነ ትውልዲ እዙይ ብኣይን ብቓለይን ዝኃፍር ወዲ ሰብ ድማ ብግርማ ኣቦኡ ምስ ቅዱሳን መላእኽቱ ምስ መጸ ብእኡ ኽኃፍር እዩ። 1ቀጺሉውን ኢየሱስ ኣብዙይ ቆይሞም ካብ ዘለዉ ንመንግሥቲ እግዚኣብሔር ብኃይሊ ኽትመጽእ እንተላ ኽሳዕ ዝርእይዋ ዘይሞቱ ኸም ዘለዉ እማን እብለኩም ኣለኹ፤ በሎም። 2ድኅሪ ሽዱሽተ መዓልቲ ኸዓ ኢየሱስ ንጴጥሮስን ያዕቆብን ዮሓንስን ንበይኖም ወሲዱ ናብ ነዊሕ እምባ ኣደየቦም፤ ኣብ ቅድሚኦምውን ትርኢቱ ተለወጠ። 3ክዳኑ ድማ ኬርና ኣንጸባረቐ፤ ኣብ ምድሪ ሓደ ሓጻባይ ከምኡ ገይሩ ኸፃዕድዎ ክሳዕ ዘይኽእል ከዓ ፃዕደወ። 4ሽዑ ሙሴን ኤልያስን ምስ ኢየሱስ እናተዘራረቡ እንተለዉ ተርአይዎም። 5ጴጥሮስ ከዓ ንኢየሱስ መምህር! ንኣና ኣብዙይ ምንባር ጽቡቕ እዩ፤ ሓደ ንኣኻ ሓደ ንሙሴ ሓደ ንኤልያስ ሠለስተ ዳስ ንሥራሕ! በሎ። 6የመና ደንጊፆም ስለ ዝነበሩ እቲ ዝብሎ ኣይፈልጥን ነበረ። 7ብሩህ ደመና መጺኡ ድማ ሸፈኖም፤ ካብቲ ደመና ኸዓ እዙይ እቲ ዝፈትዎ ወደይ እዩ፤ ንእኡ ስምዕዎ! ዝብል ድምፂ መጸ። 8ብድንገት ኣብ ዙርያኦም ቈላሕ እንተ በሉ ኸዓ ኢየሱስ በይኑ እምበር ሓደኳ ምስኣቶም ኣይረአዩን። 9ካብ እምባ ኽወርዱ እንተለዉ ድማ ወዲ ሰብ ካብ ሞት ምስ ተሥአ እንተ ዘይኮይኑ ነቲ ዝረአይዎ ንሓደኳ ኸይነግሩ ኣዘዞም። 10ነቲ ቓል ኣብ ልቦም ዓቝሮም ካብ ሞት ምትሣእ ማለት እንታይ ማለት እዩ? እናበሉ ድማ ንስንሳቶም ተዘራረቡ። 11ንሳቶም ከዓ ስለምንታይ ደኣ መምህራን ሕጊ ቕድም ኤልያስ ክመጽእ ኣለዎ› ዝብሉ? ኢሎም ጠየቕዎ። 12- 13ንሱ ኸዓ ኤልያስ ብርግጽ ኣቐዲሙ ኽመጽእ እዩ፤ ንዂሉውን ከቃንዕ እዩ፤ ብዛዕባ ወዲ ሰብከ ብዙኅ መከራ ኸም ዝቕበልን ከም ዝነዓቕን ስለምንታይ ድዩ ተጽሒፉ ኣሎ? ኣነ ግና ኤልያስ ብርግጽ መጺኡ እዩ፤ ከምቲ ብዛዕባኡ ተጽሒፉ ዘሎ ድማ ዝደለይዎ ዂሉ ኣብ ልዕሊኡ ኸም ዝገበሩ እብለኩም ኣለኹ በሎም። 14ናብቶም ደቀ መዛሙርቱ ምስ መጸ ድማ ብዙኅ ሕዝቢ ኸቢብዎም መምህራን ሕጊውን ክከራኸርዎም እንተለዉ ረአየ። 15ሽዑ እቶም ሕዝቢ ምስ ረአይዎ ደንገፁ፤ ናብኡ ጐይዮም ከዓ ሰላም በልዎ። 16ነቶም መምህራን ሕጊ ድማ ብዛዕባ እንታይ ትከራኸርዎም ኣለኹም? ኢሉ ጠየቖም። 17ሓደ ኻብቶም ሕዝቢ ኸዓ መምህር! ንወደይ በሃም ጋኔን ስለ ዝኃዞ ናባኻ ኣምጺአዮ ኣለኹ። 18ክለዓሎ እንተሎ የውድቖ፤ የዕፍሮ፤ ኣስናኑውን ይሕርቅም፤ ይነቅጽውን፤ ንደቀ መዛሙርትኻ ኸውፅእዎ ጠይቐዮምስ ኣይከኣሉን፤ በሎ። 19ንሱ ኸዓ ኣታ ዘይኣምን ትውልዲ! ኽሳዕ መኣዝ ምሳኻትኩም ክነብር እየ? ክሳዕ መኣዝከ ኽዕገሠኩም እየ? ናብዙይ ናባይ ኣምጽእዎ! በሎም። 20ናብኡ ድማ ኣምጽእዎ፤ እቲ ርኹስ መንፈስ ምስ ረአዮ ሽዑ ንሽዑ ናብ ምድሪ ነጽሖ፤ ኣንፈርፈረ፤ ዓፈረውን። 21ኢየሱስ ድማ ነቦኡ ካብ መኣዝ ጀሚሩ እዩ ዝኃዞ? ኢሉ ጠየቖ፤ ንሱ ኸዓ ካብ ንእስነቱ እዩ፤ 22ክቐትሎ ደልዩ ኸዓ ብዙኅ ሻዕ ኣብ ኃውን ኣብ ማይን የውድቖ፤ ትኽእል እንተኾይንካ ራህርሀልና! ርድአናውን! በሎ። 23ኢየሱስ ድማ ትኽእል እንተኾይንካዶ ትብል ኣለኻ? ንዝኣምን ኲሉ ይከኣል እዩ በሎ። 24ሽዑ ኣቦ እቲ ቖልዓ ኣኣምን እየ፤ ግና ጕድለት እምነተይ ክርሕቐለይ ደግፈኒ! እናበለ ጸርሐ። 25ኢየሱስ እቶም ሰብ ናብኡ እንትጐዩ ምስ ረአየ ነቲ ርኹስ መንፈስ ኣታ በሃምን ጸማምን መንፈስ እእዝዘካ ኣለኹ፤ ካብኡ ውፃእ! ድኅሪ ደጊም ናብኡ ኣይትእቶ! እናበለ ገሠጾ። 26እቲ ርኹስ መንፈስ ገዓረ፤ ነቲ ቖልዓ ድማ ፈርፈር ኣቢልዎ ወፀ። ብዙኃት ሞይቱ ክሳዕ ዝብሉ ኸዓ ከም ሬሳ ኾነ። 27ኢየሱስ ድማ ብኢዱ ኂዙ ኣተሥኦ፤ ንሱውን ተሥአ። 28ናብ ገዛ ምስ ኣተወ ደቀ መዛሙርቱ ንበይንቶም ኮይኖም ስለ ምንታይ ንሕና ምውፃኡ ዝሰኣንና? ኢሎም ጠየቕዎ። 29ንሱ ኸዓ እዝ ኸምዙይ ዝዓይነቱ ርኹስ መንፈስ ብጾምን ብጸሎትን እንተ ዘይኮይኑ ኣይወፅእን እዩ፤ በሎም። 30ካብኡ ወፂኦም ብገሊላ ኃለፉ፤ ኢየሱስ ነዝ ነገርዙይ ሓደኳ ኽፈልጦ ኣይደለየን። 31ንደቀ መዛሙርቱውን ንወዲ ሰብ ናብ ኢድ ሰብ ኣኅሊፎም ክህብዎ ክቐትልዎ እዮም፤ ምስ ተቐትለ ድማ ብሣልሰይቲ መዓልቲ ኽትሥእ እዩ፤ ኢሉ ይምህሮም ስለ ዝነበረ እዩ። 32ንሳቶም ግና ነቲ ዝበሎም ቃል ኣየስተውዓልዎን፤ ከይጥይቕዎ ድማ ፈርኁ። 33ኣብ ቅፍርናሆም በጺሑ ናብ ገዛ ምስ ኣተወ ኸዓ ኣብ መንገዲ እትካትዑ ሉ ዝነበርኩም እንታይ እዩ? ኢሉ ጠየቖም። 34ንሳቶም ከዓ ኣብ መንገዲ መን ከም ዝዓቢ ንስንሳቶም ይካትዑ ነበሩ እሞ ስቕ በሉ። 35ኢየሱስ ምስ ተቐመጠ ድማ ነቶም ዓሠርተ ኽልተ ጸዊዑ እቲ ሓለቓ ክኸውን ዝደሊ ትሕቲ ዂሉን ኣገልጋሊ ዂሉን ይኹን፤ በሎም። 36ሓደ ቖልዓ ወሲዱ ድማ ኣብ ማእኸሎም ኣቖሞ፤ ሓቝፉ ኸዓ፦ 37 ካብዞም ከምዚኣቶም ዝበሉ ቖልዑ ንሓደ ብስመይ ዝቕበል ንኣይ እዩ ዝቕበል፤ እቲ ንኣይ ዝቕበል ከዓ ነቲ ዝለኣኸኒ እዩ እምበር ንኣይ ኣይኮነን ዝቕበል፤ በሎም። 38ዮሓንስ ንኢየሱስ መምህር! ሓደ ብስምካ ኣጋንንቲ ኸውፅእ እንተሎ ርኢናዮስ ምሳና ስለ ዘይተኸተለካ ኸልኪልናዮ፤ በሎ። 39ኢየሱስ ከዓ ኸምዙይ በለ፦ ብስመይ ተኣምራት ዝገብር ሽዑ ንሽዑ ድማ ብኣይ ክፉእ ክዛረብ ዝኽእል የለንሞ ኣይትኸልክልዎ። 40ዘይቃወመና ዂሉ ምሳና እዩ። 41ንስኻትኩም ድማ ናይ ክርስቶስ ስለ ዝኾንኩም ጽዋዕ ማይ ብስመይ ዘስትየኩም ኲሉ ዓስቡ ኸም ዘይስእን እማን እብለኩም ኣለኹ። 42 ነቲ ኻብዞም ብኣይ ዝኣምኑ ኣናእሽተይ ንሓደ ዘስሕት እምኒ መጥሓን ኣብ ክሳዱ ተኣሲሩ ኣብ ባሕሪ እንተዝሰጥም ምሐሾ ነይሩ። 43- 44ኢድካ እንተስሓተትካ ቝረጻ፤ ምስ ክልተ ኢድካ ናብቲ ሓሰኻኡ ዘይመውት ኃዉውን ዘይጠፍእ ናብ ገሃነመ እሳት ካብ እትድርበስ ቈራጽ ኴንካ ናብ ሕይወት ምእታው ይሕሸካ። 45- 46እግርኻ እንተስሓተትካውን ቊረጻ፤ ምስ ክልተ እግርኻ ሓሰኻኡ ናብ ዘይመውት ሓዉውን ናብ ዘይጠፍእ ገሃነመ እሳት ካብ እትድርበስ ሓንካስ ኴንካ ናብ ሕይወት ምእታው ይሕሸካ። 47- 48ዓይንኻ እንተስሓተትካ ጐጥጕጥካ ደርብያ፤ ምስ ክልተ ዓዒንትኻ ናብቲ ሓሰኻኡ ዘይመውት ሓዉውን ዘይጠፍእ ገሃነመ እሳት ካብ እትድርበስ ነቛር ኴንካ ናብ መንግሥቲ እግዚኣብሔር ምእታው ይሕሸካ። 49ኲሉ ብሓዊ እዩ ዝምቅር ኲሉ መሥዋዕቲ ድማ ብጨው እዩ ዝምቅር። 50ጨው ጽቡቕ እዩ። እቲ ጨው መቐረቱ እንተ ጠፍአኸ ብምንታይ ተመቅርዎ? እምበኣር ኣብ ነፍስኹም ጨው ይሃሉኹም፤ ንስንሳትኩምውን ተሰማሚዕኹም ብሰላም ንበሩ። 1ኢየሱስ ካብኡ ተልዒሉ ናብ ሃገር ይሁዳን ናብ ማዕዶ ዮርዳኖስን ከደ። መሊሱ ብዙኅ ሕዝቢ ናብኡ ተኣከበ፤ ከም ልማዱውን መሃሮም። 2ፈሪሳውያን ድማ ምእንቲ ኽፍትንዎ መጺኦም ሰብኣይ ንሰበይቱ ኽፈትሓ ይግባእ ድዩ? ኢሎም ጠየቕዎ። 3ኢየሱስ ድማ ሙሴ እንታይ ኢሉ ኣዘዘኩም? በሎም። 4ንሳቶም ከዓ ሙሴስ መፍትሒኣ ጽሑፍ ጽሒፍና ክንፈትሓ ፈቒዱልና እዩ፤ በልዎ። 5ኢየሱስ ከዓ፦ ሙሴስ ብሰንኪ ትረት ልብኹም እዩ እዝ ትእዛዝ እዙይ ዝጸሓፈልኩም። 6ካብ መጀመርታ ፍጥረት ግና እግዚኣብሔር ሰብኣይን ሰበይትን ገይሩ እዩ ዝፈጠሮም። 7ስለዙይ ሰብኣይ ኣቦኡን እኖኡን ኃዲጉ ምስ ሰበይቱ ይወሃድ። 8ክልቲኦም ድማ ሓደ ኣካል ይኾኑ፤ እምበኣር ሓደ ኣካል እዮም እምበር ክልተ ኣይኮኑን። 9እምበኣርከስ ነቲ እግዚኣብሔር ሓደ ዝገበሮ ሰብ ኣይፍለዮ፤ በሎም። 10ኣብ ገዛ ኸዓ ደቀ መዛሙርቱ ብዛዕባ እዝ ነገር እዙይ ደጊሞም ጠየቕዎ። 11ንሱ ድማ እቲ ሰበይቱ ፈቲሑ ኻልእ ዘእቱ ኣብ ልዕሊኣ ይዝሙ። 12እታ ሰብኣያ ፈቲሓ ኻልእ እተእቱ ድማ ትዝሙ፤ በሎም። 13ኢዱ ኸንብረሎም ድማ ንሕፃናት ናብኡ ኣምጽእዎም፤ ደቀ መዛሙርቱ ግና ነቶም ዘምጽእዎም ገሠጽዎም። 14ኢየሱስ ነዙይ ምስ ረአየ ተቖጢዑ ኸምዙይ በሎም፦ ሕፃናት ናባይ ይምጽኡ ኅደግዎም፤ መንግሥቲ እግዚኣብሔር ነዞም ከምዚኣቶም ዝበሉ እያ እሞ ኣይትኸልክልዎም። 15እቲ ንመንግሥቲ እግዚኣብሔር ከም ሕፃን ኮይኑ ዘይተቐበላ ኸቶ ኸም ዘይኣትዋ እማን እብለኩም ኣለኹ፤ በሎም። 16ሓቝፉ ድማ ኢዱ ኣብ ልዕሊኦም ኣንቢሩ ባረኾም። 17ኢየሱስ ብመንገዲ ክኸይድ እንተሎ ሓደ ሰብኣይ እናጐየየ ናብኡ መጺኡ ሰገደሉ። ኣታ ሕያዋይ መምህር! ናይ ዘለዓለም ሕይወት ክወርስስ እንታይ ክገብር? ኢሉ ድማ ጠየቖ። 18ኢየሱስ ከዓ ኸምዙይ በሎ፦ ንምንታይ ሕያዋይ ትብለኒ? እንትርፊ ሓደ እግዚኣብሔር ሕያዋይ የለን። 19ትእዛዛት ትፈልጥ ኢኻ፤ ኣይትቕተል፤ ኣይትዘሙ፤ ኣይትስረቕ፤ ብሓሰት ኣይትመስክር፤ ኣይትዓምፅ፤ ኣቦኻን እኖኻን ኣኽብር! በሎ። 20ንሱ ኸዓ መምህር! እዙይ ኲሉስ ካብ ንእስነተይ ጀሚረ ሓሊየዮ ኣለኹ፤ ኢሉ መለሰሉ። 21ኢየሱስ ከዓ ጠሚቱ ፈተዎ እሞ ሓንቲ ተሪፋትካ ኣላ፤ ኪድሞ ዘለካ ዂሉ ሼጥካ ንድኻታት ሃብ፤ ኣብ ሰማይ ሃብቲ ኽትረክብ ኢኻ መስቀልካ ኣልዒልካ ድማ ነዓ ተኸተለኒ፤ በሎ። 22ንሱ ግና ብዙኅ ጥሪት ስለ ዝነበሮ በዝ ቓል እዙይ ኃዘነ እናጐሃየውን ከደ። 23ኢየሱስ ድማ ናብ ደቀ መዛሙርቱ እናጠመተ ገንዘብ ንዘለዎም ናብ መንግሥተ ሰማያት ክኣትዉ ኽንደይ ከቢድ እዩ! በሎም። 24እቶም ደቀ መዛሙርቱ ኸዓ በዝ ቓል እዙይ ተገረሙ፤ ኢየሱስ ድማ መሊሱ፦ ደቀይ! ብሃብቲ ንዝተኣማመኑ ናብ መንግሥቲ እግዚኣብሔር ምእታው ከመይ ከቢድ እዩ! 25ሃብታም ናብ መንግሥቲ እግዚኣብሔር ካብ ዝኣቱስ ግመል ብዓይኒ መርፍእ ክሓልፍ ይቐልል፤ በሎም። 26ንሳቶም ከዓ ብዙኅ ተገረሙ፤ ንስንሳቶም ድማ መን ደኣ ኾን ክድኅን ይኽእል? ተበሃሃሉ። 27ኢየሱስ ከዓ ናብኣቶም እናጠመተ እዙይ ብእግዚኣብሔር እምበር ብሰብ ኣይከኣልን፤ ብእግዚኣብሔር ኲሉ ይከኣል እዩሞ በሎም። 28ጴጥሮስ ከዓ እንሆ እምበኣር ንሕና ዂሉ ኃዲግና ተኸቲልናካ ክብሎ ጀመረ። 29ኢየሱስ ድማ መሊሱ ኸምዙይ በሎም፦ እማን እብለኩም ኣለኹ፤ ምእንታይን ምእንቲ ወንጌልን ኢሉ ገዛ ወይ ኣኅዋት ወይ ኣኃት ወይ እኖ ወይ ኣቦ ወይ ሰበይቲ ወይ ውሉድ ወይ ገራሁ ዝኃደገ 30ሕዚ ኣብዝ ዓለም እዙይ ምስ ስደት ገዛ ኣሕዋት ኣሓት እኖ ውሉድ ገራሁ ሚእቲ ኻዕበት ዘይኽፈል ኣብ ዝመጽእ ዓለም ከዓ ሕይወት ዘለዓለም ዘይቕበል ሓደኳ የለን። 31ብዙኃት ቀዳሞት ዳኅረዎት ክኾኑ እዮም፤ ዳኅረዎት ድማ ቐዳሞት ክኾኑ እዮም። 32ናብ ኢየሩሳሌም ክድይቡ ኣብ መንገዲ እንተለዉ ኢየሱስ ቀቅድሚኦም ይኸይድ ነበረ፤ ንሳቶም ከዓ ተገረሙ። እቶም ዝስዕቡ ዝነበሩውን ፈርኁ። ኢየሱስ ድማ ነቶም ዓሠርተ ኽልተ ደቀ መዛሙርቱ ወሲዱ እቲ ኽበጽሖ ዘለዎ ኽነግሮም ጀመረ። 33 እንሆ ናብ ኢየሩሳሌም ንድይብ ኣለና፤ ንወዲ ሰብ ኣብ ኢድ ሊቃነ ካህናትን መምህራን ሕግን ከትኅዝዎ እዮም፤ ንሳቶም ድማ ንሞት ክፈርድዎ ነሕዛብውን ኣኅሊፎም ክህብዎ እዮም፤ 34ንሳቶምውን ከላግጹሉ እንትፍ ክብሉሉ ክገርፍዎ ክቐትልዎውን እዮም፤ ብሣልሰይቲ መዓልቲውን ክትሥእ እዩ፤ በሎም። 35ያዕቆብን ዮሓንስን ክልቲኦም ደቂ ዘብዴዎስ ናብኡ ቐሪቦም መምህር! ዝለመንናካ ኽትገብረልና ንደሊ ኣለና፤ በልዎ። 36ንሱ ኸዓ እንታይ ክገብረልኩም ትደልዩ? በሎም። 37ንሳቶም ድማ ኣብ ክብርኻ ሓዴና ብየማንካ ሓዴና ድማ ብጸጋምካ ኽንቅመጥ ፍቐደልና፤ በልዎ። 38ኢየሱስ ግና እትልምንዎ ኣይትፈልጡን ኢኹም፤ እቲ ኣነ ዝሰትዮ ናይ መከራ ጽዋዕ ኽትሰትዩ እቲ ኣነ ዝጥመቖ ጥምቀትውን ክትጥመቑኸ ትኽእሉዶ? በሎም። 39ንሳቶም ከዓ እወ ንኽእል፤ በልዎ። ኢየሱስ ድማ ነቲ ኣነ ዝሰትዮ ናይ መከራ ጽዋዕ ኽትሰትይዎ ነቲ ኣነ ዝጥመቖ ጥምቀትውን ክትጥመቅዎ ኢኹም። 40ኣብ የማነይን ኣብ ጸጋመይን ምቕማጥ ግና ኣቦይ ንዘዳለወሎም እዩ እምበር ኣነ ኣይኮንኩን ዝህቦ በሎም። 41እቶም ዓሠርተ ደቀ መዛሙርት ሰሚዖም ብያዕቆብን ዮሓንስን ተቖጥዑ ። 42ኢየሱስ ግና ጸዊዑ ፦ ነሕዛብ እቶም ሹመኛታቶም ከም ዝገዝእዎም እቶም ዓበይቶም ድማ ኣብ ልዕሊኦም ከም ዝሥልጥኑ ትፈልጡ ኢኹም። 43ኣባኻትኩም ግና ኸምኡ ኣይኮነን። እቲ ዓብዪ ክኸውን ዝደሊ ኣገልጋሊኹም ይኹን። 44እቲ ኻባኻትኩም ልዕሊ ዂሉ ክኸውን ዝደሊ ኸዓ ንሱ ተኣዛዚኹም ይኹን። 45ወዲ ሰብ ከገልግልን ሕይወቱ ቤዛ ብዙኃት ክህብን እምበር ከገልግልዎ ኣይመጸንሞ በሎም። 46ናብ ኢያሪኮ ድማ ኣተዉ፤ ኢየሱስ ካብ ኢያሪኮ ምስ ደቀ መዛሙርቱን ምስ ብዙኅ ሕዝብን ክወፅእ እንተሎ ባርጤሜዎስ ንሱውን ወዲ ጤሜዎስ እቲ ዕዉር ኣብ ወሰን መንገዲ ተቐሚጡ ይልምን ነበረ። 47ናይ ናዝሬት ኢየሱስ ምዃኑ ምስ ሰምዐ ዓው ኢሉ ኢየሱስ ወዲ ዳዊት! መሓረኒ! ኽብል ጀመረ። 48ብዙኃት ድማ ስቕ ክብል ገሠጽዎ፤ ንሱ ግና ኦ ወዲ ዳዊት! መሓረኒ! እናበለ ዓው ኢሉ ጸርሐ። 49ኢየሱስ ድማ ደው ኢሉ ነቲ ዕውር ጸውዕዎ! ኢሉ ኣዘዘ፤ ጸዊዖም ከዓ ኣይዞኻ! ተሥእ! ኢየሱስ ይጽውዐካ ኣሎ! በልዎ። 50ንሱ ኸዓ ኽዳኑ ደርብዩ፤ ተሢኡ ናብ ኢየሱስ መጸ። 51ኢየሱስ ድማ እንታይ ክገብረልካ ትደሊ? ኢሉ ጠየቖ፤ እቲ ዕዉር ከዓ መምህር ክርኢ፤ በሎ። 52ኢየሱስ ከዓ ኪድ፤ እምነትካ ኣሕውያትክ፤ በሎ። ሽዑ ንሽዑ ረአየ፤ ኣብ መንገዲውን ተኸተሎ። 1ኢየሱስን ደቀ መዛሙርቱን ናብ ኢየሩሳሌም ንምእታው ጥቓ ደብረ ዘይት ናብ ዘለዋ ቤተ ፋጌን ቢታንያን ምስ ቀረቡ ክልተ ኻብ ደቀ መዛሙርቱ ለኣኸ። 2 ኣብ ቅድሜኹም ናብ ዘላ ዓዲ ኺዱ፤ ናብኣ ምስ ኣተኹም ሰብ ዘይተቐመጦ እሱር ጻዕቢ ኽትረኽቡ ኢኹም፤ ፈቲሕኹም ኣምጽኡለይ። 3ዝኾነ ሰብ እንታይ ትገብሩ ኣለኹም እንተ በለኩም ጐይታ ይደልዮ ኣሎ› በሉ፤ ሽዑ ኽሰዶ እዩ በሎም። 4ምስ ከዱ ኸዓ ነቲ ጻዕቢ ኣብ ደገ ኣብ ጥቓ መንገዲ ተኣሲሩ ረኺቦም ፈትሕዎ። 5ካብቶም ኣብኡ ደው ኢሎም ዝነበሩ ገሊኦም ነቲ ጻዕቢ ንምንታይ ትፈትሕዎ ኣለኹም? በልዎም። 6ንሳቶም ድማ ኸምቲ ኢየሱስ ዝበሎም በልዎም እሞ ኃደግዎም። 7ነቲ ጻዕቢ ናብ ኢየሱስ ወሰድዎ፤ ክዳውንቶምውን ጐዝጐዙሉሞ ኣብ ልዕሊኡ ተቐመጠ። 8ብዙኃት ኣብቲ መንገዲ ኽዳውንቶም ጐዝጐዙ። ካልኦትውን ካብ ኣእዋም ጨናፍር እናሰልዑ ይንስንሱ ነበሩ። 9እቶም ዝመርሑን እቶም ዝስዕቡን ድማ ሆሣዕና! ብስም እግዚኣብሔር ዝመጽእ ቡሩኽ እዩ! 10እታ እትመጽእ ዘላ መንግሥቲ ኣቦና ዳዊትውን ብርኽቲ እያ፤ ሆሣዕና ኣብ ኣርያም! እናበሉ ይጸርሑ ነበሩ። 11ኢየሱስ ኣብ ኢየሩሳሌም ምስ በጽሐ ናብ ቤተ መቕደስ ኣተወ፤ ኣብ ዙርያኡ ግልጽ እናበለ ንዂሉ ምስ ረአየ መስዩ ነበረ እሞ ምስቶም ዓሠርተ ኽልተ ደቀ መዛሙርቱ ናብ ቢታንያ ኸደ። 12ንጽባሒቱ ካብ ቢታንያ ኽወፁ እንተለዉ ኢየሱስ ጠመየ። 13ብርኁቕ ድማ ቖጻል በለስ ረአየ፤ ምናልባሽ ፍረ እንተ ረኸበላ ኽርኢ ናብኣ ኸደ፤ ኣብኣ ምስ በጽሐ ኸዓ ጊዜ በለስ ስለ ዘይነበረ እንትርፊ ቖጽሊ ፍረ ኣይረኸበላን። 14ኢየሱስ ደጊም ካባኺ ሓደኳ ንዘለዓለም ፍረ ኣይብላዕ! በላ፤ ደቀ መዛሙርቱውን ሰምዕዎ። 15ኣብ ኢየሩሳሌም ምስ በጽሑ ኢየሱስ ናብ ቤተ መቕደስ ኣትዩ ነቶም ኣብታ ቤተ መቕደስ ኮይኖም ዝሸጡን ዝዕድጉን ንዝነበሩ ኽሰጎም ጀመረ። ጠረጴዛ መሽረፍትን መደርደሪ ሸየጥቲ ርግብን ገምጠለ። 16ሓደኳ ኣቕሓ ፆይሩ በታ ቤተ መቕደስ ከይኃልፍ ከልከለ። 17 ገዛይ ንዂሎም ኣሕዛብ ቤተ ጸሎት ተብሂሉ ኽጽዋዕ እዩ!› ዝብል ጽሑፍዶ የለን እዩ? ንስኻትኩም ግና በዓቲ ኸተርቲ ገበርክምዎ፤ በሎም። 18ሊቃነ ካህናትን መምህራን ሕግን ሰሚዖም ከመይ ገይሮም ከም ዝቐትልዎ ይሓስቡ ነበሩ። እንተኾነ ዂሉ ሕዝቢ ብትምህርቱ ይድነቑ ስለ ዝነበሩ ፈርኅዎ። 19ምስ መሰየ ድማ ኻብታ ኸተማ ወፀ። 20ንግሆ ኽኃልፉ እንተለዉ እታ በለስ ካብ ሡራ ነቒጻ ረአይዋ። 21ጴጥሮስ ድማ ዘከረ እሞ መምህር! እኒሃ እታ ዝረገምካያ በለስ ነቒጻ በሎ። 22ኢየሱስ ከዓ፦ ብእግዚኣብሔር እመኑ! 23ብልቡ እንተይተጠራጠረ እቲ ዝልምኖ ኸም ዝፍጸም ዝኣምን ኲሉ ነዝ እምባ እዙይ ካብዙይ ተልዒልካ ናብቲ ባሕሪ ተወርወር፤› እንተበሎ ከም ዝኾነሉ እማን እብለኩም ኣለኹ። 24ስለዙይ ኲሉ እትጽልይዎን እትልምንዎን ከም ዝተቐበልኩምዎ እመኑ እሞ ክኾነልኩም እዩ እብለኩም ኣለኹ። 25ክትጽልዩ እንተለኹም ከዓ ሰማያዊ ኣቦኹም በደልኩም ምእንቲ ኽኃድገልኩም ንብጻይኩም ዝተቐየምኩምዎ እንተልዩ ኅደጉሉ። 26ንስኻትኩም ይቕረ እንተዘይልኩም ኣብ ሰማይ ዘሎ ኣቦኹምውን በደልኩም ይቕረ ኣይብለልኩምን እዩ፤ በሎም። 27መሊሶም ናብ ኢየሩሳሌም መፁ፤ ኢየሱስ ኣብ ቤተ መቕደስ ክመላለስ እንተሎ ሊቃነ ካህናትን መምህራን ሕግን ዓበይትን ናብኡ መጹ። 28 በየናይ ሥልጣን እዝ ነገራት እዙይ ትገብር ኣለኻ? ወይ ከዓ ነዝ ነገራት እዙይ ኽትገብር ሥልጣን ዝሃበካኸ መን እዩ? በልዎ። 29ኢየሱስ ድማ ሓንቲ ነገር ክጥይቐኩም መልሱለይ፤ ኣነውን በየናይ ሥልጣን ነዝ ነገራት እዙይ ከም ዝገብር ክነግረኩም እየ። 30ጥምቀት ዮሓንስ ካብ ሰማይ ድዩ ነይሩ ወይ ካብ ሰብ? እስኪ መልሱለይ፤ በሎም። 31- 32ንሳቶም ከዓ ካብ ሰማይ እንተ በልናዮ ከመይ ደኣ ዘይኣመንክምዎ ኽብለና እዩ፤ ካብ ሰብዶ ኽንብሎ? በሉ። እንተኾነ እቶም ሕዝቢ ዂሎም ንዮሓንስ ከም ነቢይ ይሪእዎ ስለዝነበሩ ነቲ ሕዝቢ ፈርኁ። 33ስለዙይ ኣይንፈልጥን ኢሎም መለሱሉ፤ ኢየሱስ ከዓ ኣነውን በየናይ ሥልጣን ነዙይ ከም ዝገብር ኣይነግረኩምን በሎም። 1ኢየሱስ ብምስላ ገይሩ ኸምዙይ ክብሎም ጀመረ፦ ሓደ ሰብኣይ ወይኒ ተኸለ፤ ሓፁር ሓፀሮ፤ መጽመቊውን ኰዓተሉ፤ መሐለዊ መንደቕውን ሠርሐሉ፤ ንሓረስቶት ድማ ብብላዕ ሂብዎም ገሸ። 2ጊዜ ፍርያት ምስ በጽሐ ካብቲ ኣታኽልቲ ወይኒ ፍረ ኸምጽአሉ ናብቶም ሓረስቶት ኣገልጋሊኡ ለኣኸ። 3ንሳቶም ግና ኂዞም ገረፍዎ፤ ጥራሕ ኢዱውን ሰደድዎ። 4መሊሱ ኻልእ ኣገልጋሊኡ ናብኣቶም ለኣኸ፤ ንእኡውን ብእምኒ ቐጥቂጦም ኣቝሲሎም ኣዋሪዶም ሰደድዎ። 5ከምኡውን ሣልሳይ ካልእ ኣገልጋሊ ለኣኸ፤ ንእኡውን ቀተልዎ። ብዙኃት ካልኦት ከዓ ለኣኸ፤ ንገሊኦም ገረፍዎም፤ ንገሊኦም ድማ ቐተልዎም። 6ይኹን እምበር ሓደ ዝፈትዎ ወዲ ነበሮ፤ ኣብ መወዳእታ ኸዓ ንወደይስ ይኃፍርዎ ግዲ ይኾኑ ኢሉ ናብኣቶም ለኣኾ። 7እቶም ሓረስቶት ግና እዙይ እቲ ወራሲኡ እዩ፤ ንዑ ንቕተሎ እሞ እቲ ርስቱ ንኣና ክኸውን› ተበሃሃሉ። 8ኂዞም ድማ ቐተልዎ፤ ካብቲ ኣታክልቲ ወይኒ ኸዓ ናብ ወፃኢ ደርበይዎ። 9እቲ ዋና ኣታኽልቲ ወይኒ እንታይ ኮን ክገብር እዩ? መጺኡ ነቶም ሓረስቶት ይቐትሎም፤ ነቲ ኣታኽልቲ ወይኑ ኸዓ ንኻልኦት ይህቦ። 10- 11 እቲ ነደቕቲ ዝነዓቕዎ እምኒ ንሱ ርእሲ መኣዝን ኮነ፤ እዙይ ካብ እግዚኣብሔር እዩ፤ ነዒንትናውን ዘደንቕ እዩ› ዝብል ጽሑፍዶ ኣየንበብኩምን? በሎም። 12መራሕቲ ኣይሁድ ግና እዝ ምስላ እዙይ ብዛዕብኦም ከም ዝተዛረቦ ፈሊጦም ነበሩ እሞ ኽኅዝዎ ደለዩ፤ ነቶም ሕዝቢ ፈሪሖም ግና ኃዲጎምዎ ኸዱ። 13ብቓሉ ኸጋግይዎ ኢሎም ከዓ ካብ ፈሪሳውያንን ካብ ሄሮድስ ወገን ዝኾኑ ሰባትን ናብኡ ለኣኹ። 14ናብኡ መጺኦም ድማ መምህር! ሓቀኛ ኸም ዝኾንካ ንሓደኳ ከምዘይትፈርኅ ገጽ ሰብ ርኢኻ ኸም ዘይተዳሉ መንገዲ እግዚኣብሔርውን ብሓቂ ኸምትምህር ንፈልጥ ኢና። ንቄሣር ግብሪ ምኽፋል ይግባእ ድዩ? ወይ ኣይግባእን? ንኽፈልዶ ኣይንኽፈል? በልዎ። 15ኢየሱስ ድማ ግብዝናኦም ፈሊጡ ስለምንታይ ትፍትኑኒ ኣለኹም? እስኪ ነቲ ዲናር ክርእዮ ኣምጽኡለይ በሎም። 16ንሳቶም ድማ ኣምጽኡሉ፤ ንሱ ኸዓ እዙይ መልክዑ ን ጽሕፈቱን ናይ መን እዩ? በሎም። ንሳቶም ድማ ናይ ቄሣር በልዎ። 17ኢየሱስ ከዓ እምበኣር እቲ ናይ ቄሣር ንቄሣር እቲ ናይ እግዚኣብሔር ከዓ ንእግዚኣብሔር ሃቡ፤ ኢሉ መለሰሎም። ብእኡ ድማ ተደነቑ። 18ትንሣኤ ሙታን የለን ዝብሉ ሰዱቃውያን ከዓ ናብኡ መጹ፤ 19 መምህር! ሙሴ ሓደ ሰብ ውሉድ እንተይወለደ ሰበይቱ ኃዲጉ እንተ ሞተ ነታ ሰበይቱ እቲ ኃዉ ይውረሳ እሞ ንኃዉ ዘርኢ የቑመሉ፤› ኢሉ ጽሒፉልና ኣሎ። 20ኣባና ሾውዓተ ኣኅዋት ነበሩ። እቲ ቐዳማይ ሰበይቲ ኣእተወ፤ ውሉድ እንተይኃደገ ሞተ። 21እቲ ኻልኣይ ድማ ኣእተዋ፤ ውሉድ እንተይኃደገውን ሞተ፤ እቲ ሣልሳይውን ከምኡ። 22ሾውዓቲኦም ኣእትዮምዋ ውሉድ ኣይኃደጉን፤ ድኅሪ ዂሎም ድማ እታ ሰበይቲ ሞተት። 23ሾውዓቲኦም ኣእትዮምዋ ነይሮም እዮም እሞ ብትንሣኤ ምዉታን ሰበይቲ አይንኦም እያ ኽትከውን? ኢሎም ጠየቕዎ። 24ኢየሱስ መሊሱ ኸምዙይ በሎም፦ መጻሕፍትን ኃይሊ እግዚኣብሔርን ብዘይ ምፍላጥኩምዶ ኣይኮነን ትጋገዩ ዘለኹም? 25ምዉታን ምስ ተሥኡስ ከምቶም ኣብ ሰማያት ዘለዉ መላእኽቲ እግዚኣብሔር እዮም እምበር ኣይውሰቡን፤ ኣይዋሰቡን እዮም። 26ምዉታን ከም ዝትሥኡስ ንሙሴውን እግዚኣብሔር ኣብ ውሽጢ ቖጥቋጥ ኮይኑ ኣነ ኣምላኽ ኣብርሃም ኣምላኽ ይስሓቅ ኣምላኽ ያዕቆብ እየ፤› ከም ዝበሎ ኣየንበብኩምንዶ? 27እምበኣር ንሱ ኣምላኽ ሕያዋን እዩ እምበር ኣምላኽ ምዉታን ኣይኮነን፤ ንስኻትኩም ግና ብዙኅ ትጋገዩ ኣለኹም፤ ኢሉ መለሰሎም። 28ካብቶም መምህራን ሕጊ ሓደ ኸም ዝተኸራኽርዎሞ ጽቡቕ ከም ዝመለሰሎም ሰሚዑ ናብኡ ቐረበ። ካብ ኲለን ትእዛዛት ዝዓበየት ኣየነይቲ እያ? ኢሉ ጠየቖ። 29ኢየሱስ ከዓ መሊሱ ኸምዙይ በሎ እታ ዝዓበየት ትእዛዝ እዚኣ እያ፤ ኦ እስራኤል! ስማዕ፤ እግዚኣብሔር ኣምላኽና ሓደ እግዚኣብሔር እዩ። 30ንእግዚኣብሔር ኣምላኽካ ብዂሉ ልብኻን ብዂሉ ነፍስኻን ብዂሉ ሓሳብካን ብዂሉ ኃይልኻን ኣፍቅሮ።› እታ ዝዓበየት ትእዛዝ እዚኣ እያ። 31እታ ንኣኣ እትመስል ካልኣይቲ ድማ ንብጻይካ ኸም ባዕልኻ ጌርካ ኣፍቅሮ!› እትብል እያ። ካብዘን ትእዛዛት እዚኣተን ዝዓበየት ትእዛዝ የላን፤ ኢሉ መለሰሉ። 32እቲ መምህር ሕጊ ኸዓ መምህር! ጽቡቕ ተዛሪብካ፤ ብሓቂ እግዚኣብሔር ሓደ እዩ፤ ብዘይ ንሱ ድማ ኻልእ የለን። 33 ብዂሉ ልብኻን ብዂሉ ነፍስኻን ብዂሉ ኣእምሮኻን ብዂሉ ኃይልኻን ክተፍቅሮ ንብጻይካውን ከም ነፍስኻ ከተፍቅሮ› እዙይ ካብ ኲሉ ዝሓርር መሥዋዕትን ካብ ኲሉ ኻልእ መሥዋዕትን ይበልጽ እዩ በሎ። 34ኢየሱስ ድማ ብምስትውዓል ከም ዝመለሰ ምስ ረአየ ንስኻስ ካብ መንግሥቲ እግዚኣብሔር ርኁቕ ኣይኮንካን፤ በሎ። ብድኅሪኡ ሓደኳ ኽጥይቖ ኣይደፈረን። 35ኢየሱስ ኣብ ቤተ መቕደስ እናመሃሮም እንተሎ መምህራን ሕጊ ኸመይ ኢሎም እዮም ክርስቶስ ወዲ ዳዊት እዩ፤› ዝብሉ? 36ዳዊት ባዕሉ ብመንፈስ ቅዱስ ጐይታ ንጐይታይ ንጸላእትኻ ኣብ ትሕቲ መርገጽ እግርኻ ኽሳዕ ዝገብሮም ኣብ የማነይ ተቐመጥ፤› በሎ፤ ይብል። 37ዳዊት ባዕሉ ጐይታይ› ካብ በሎ ኸመይ ኢሉ ደኣ ወዱ ይኾኖ? በለ። እቶም ብዙኃት ሰባት ድማ ብታሕጓስ ይሰምዕዎ ነበሩ። 38- 39እናመሃሮም እንተሎ ኸዓ ካብቶም ነዊሕ ቀሚሽ ተኸዲኖም ዝዞሩን ኣብ ዕዳጋውን ብኽብሪ ኢድ ክነሥኡሎም ዝደልዩ ኣብ ቤተ ጸሎት ኣይሁድውን ዝለዓለ መንበር ኣብ ማእዲ ዝኸበረ ሥፍራ ኻብ ዝደልዩ መምህራን ሕጊ ተጠንቀቑ! 40ንሳቶም ናይ መበለታት ኣባይቲ ዝብዝብዙ፤ ኸምስሉ ድማ ኣንዊኆም ዝጽልዩ እዮምሞ፤ እዚኣቶም ዝገደደ ፍርዲ ኽቕበሉ እዮም፤ በሎም። 41ኢየሱስ ኣብ መንጽር ሙዳየ ምጽዋት ተቐሚጡ እቶም ሰብ ኣብቲ ሙዳየ ምጽዋት ከመይ ገይሮም ገንዘብ ከም ዘእትዉ ይርኢ ነበረ። ብዙኃት ሃብታማት ከዓ ብዙኅ የእትዉ ነበሩ። 42ሓንቲ ድኻ መበለት ድማ መጺኣ ኽልተ ሳንቲም ዝኣክል ቆድራንቴን ኣእተወት። 43ኢየሱስ ንደቀ መዛሙርቱ ናብኡ ጸዊዑ ኸዓ ካብዞም ናብዝ ሙዳየ ምጽዋት ዘእተዉ ዂሎም እዛ ድኻ መበለት እዚኣ ዝበዝኅ ከም ዘእተወት እማን እብለኩም ኣለኹ። 44እዚኣቶም ኲሎም ካብ ተረፎም እዮም ዘእተዉ፤ እዚኣ ግና ስእንቲ እንተላ እታ ዘለታ ጥሪታ እያ ዝሃበት፤ በሎም። 1ኢየሱስ ካብ ቤተ መቕደስ ክወፅእ እንተሎ ሓደ ኻብ ደቀ መዛሙርቱ መምህር! ህንፃኡን እምኑን ክንደይ ከም ዘደንቕ ርአ! በሎ። 2ኢየሱስ ከዓ ነዝ ዓብዪ ሕንፃዶ ትርእዮ ኣለኻ? እምኒ ኣብ ልዕሊ እምኒ እንተይተረፈ ዂሉ ኽፈርስ እዩ፤ ኢሉ መለሰሉ። 3ኢየሱስ ኣብ ደብረ ዘይቲ ኣብ መንጽር ቤተ መቕደስ ተቐሚጡ እንተሎ ጴጥሮስን ያዕቆብን ዮሓንስን እንድርያስን ንበይኖም ቅርብ ኢሎም፦ 4 እዝ ነገራት እዙይ መኣዝ እዩ ዝኸውን? እዝ ዂሉ መኣዝ ከም ዝፍጸምከ ምልክቱ እንታይ እዩ እስኪ ንገረና? ኢሎም ጠየቕዎ። 5ኢየሱስ ከዓ ኸምዙይ ክብሎም ጀመረ፦ ሓደኳ ከየስሕተኩም ተጠንቀቑ፤ 6ብዙኃት ኣነ ክርስቶስ እየ!› እናበሉ ብስመይ ክመጹ እዮም፤ ንብዙኃት ከዓ ኸስሕቱ እዮም። 7ውግእን ወረ ውግእን ምስ ሰማዕኹም ኣይትሸበሩ፤ እዙይ ክኸውን ግድን እዩ፤ ግና መወዳእታኡ ገና እዩ። 8ሕዝቢ ኣብ ልዕሊ ሕዝቢ መንግሥቲውን ኣብ ልዕሊ መንግሥቲ ኽለዓል እዩ፤ በብቦታኡ ምንቅጥቃጥ ምድርን ጥሜትን ክኸውን እዩ፤ እዝ ነገራት እዙይ ናይቲ ቕልውላው መጀመርታ እዩ። 9 ንኣኣቶም ምስክር ምእንቲ ክኸውን ብኣይ ምኽንያት ንፍርዲ ኣኅሊፎም ክህቡኹም ኣብ ኣብያተ ጸሎቶምውን ክገርፉኹም ኣብ ቅድሚ መኳንንትን ነገሥታትን ከዓ ደው ከብሉኹም እዮም እሞ ንርእስኹም ተጠንቀቑ። 10ኣቐዲሙ ግና ንዂሎም ኣሕዛብ ወንጌል ክስበኽ ግድን እዩ። 11ኣኅሊፎም ንኽህቡኹም ክወስዱኹም እንተለዉ እንታይ ክንብል ኢና? እንታይከ ኽንዛረብ ኢና? ኢልኩም ኣቐዲምኩም ኣይትጨነቑ። ሽዑ ዝውሃበኩም ተዛረቡ፤ እትዛረቡ ንስኻትኹም ኣይኮንኩምን መንፈስ ቅዱስ እዩ እምበር። 12ኃው ንኃዉ ወላዲ ንውሉዱ ኣኅሊፉ ንሞት ክህብ እዩ፤ ውሉድውን ኣብ ልዕሊ ወለዶም ተሢኦም ክቐትልዎም እዮም። 13ምእንቲ ስመይ ብዂሉ ዝተጸላእኹም ክትኮኑ ኢኹም፤ እቲ ኽሳዕ መወዳእታ ዝዕገሥ ግና ንሱ ኽድኅን እዩ። 14 እቲ ብነቢይ ዳንኤል ዝተብሃለ ናይ ጥፍኣት ርኽሰት› ኣብ ዘይግብኦ ቕዱስ ስፍራ ቖይሙ ምስ ረአኹም እቲ ዘንብብ የስተውዕል፤ ሽዑ እቶም ኣብ ይሁዳ ዘለዉ ናብ እምባታት ይህደሙ፤ 15እቲ ኣብ ዝባን ናሕሲ ዘሎ ኸዓ ናብ ገዛ ኣይውረድ፤ ዝኾነ ኽማላእ ኢሉውን ኣይእቶ። 16እቲ ኣብ ወፍሪ ዘሎ ኸዓ ኽዳኑ ኽማላእ ንድኅሪት ኣይመለስ። 17በታ እዋን እቲኣ ግና ንጥኑሳትን ንዘጥብዋን ወይለአን! 18ህድማኹም ብኽረምቲ ኸይኸውን ጸልዩ። 19ካብታ እግዚኣብሔር መጀመርታ ፍጥረት ዝፈጠረላ ኽሳዕ ሎሚ ኸምኡ ኾይኑ ዘይፈልጥ ድኅሪ ሕዚውን ከቶ ዘይኸውን መከራ በታ እዋን እቲኣ ክኸውን እዩሞ። 20ነተን መዓልትታት እቲኣተን እግዚኣብሔር እንተ ዘየሕፅረንስ ሥጋ ዝለበሰ ዂሉ ኣይምደኃነን ነይሩ። ምእንቲ እቶም ኅሩያት ግና እተን መዓልትታት እቲኣተን ክሓፅራ እየን። 21ሽዑ ሓደኳ ክርስቶስ ኣብዙይ እንሆ!› ወይ ኣብቱይ ኣሎ!› እንተበለኩም ኣይትእመኑ። 22ሓሰውቲ መሢሓትን ሓሰውቲ ነቢያትን ክለዓሉ እዮም እሞ፤ እንተ ተኽኢልዎምስ ነቶም ኅሩያትውን ከስሕቱ ምልክትን ዘደንቑ ነገራትን ክገብሩ እዮም። 23ንስኻትኩም ግና ተጠንቀቑ! እንሆ ኣቐዲመ ዂሉ ነጊረኩም ኣለኹ። 24 እንተኾነ በተን መዓልትታት እቲኣተን ድኅሪ እዝ መከራ እዙይ ፀሓይ ክትጽልምት እያ፤ ወርኂውን ብርሃና ኣይትህብን እያ። 25ከዋኽብቲ ኻብ ሰማይ ክወድቁ ኃይልታት ሰማያትውን ክናወጹ እዮም። 26ሽዑ ንወዲ ሰብ ብብዙኅ ኃይልን ክብርን ብደመና ኽመጽእ እንተሎ ኽርእይዎ እዮም። 27ሽዑ ንመላእኽቱ ኽልእኾም እዩ፤ ንሳቶም ድማ ነቶም ኅሩያቱ ኻብ ኣርባዕተ መኣዝን ዓለም ካብ ወሰን ምድሪ ኽሳዕ ወሰን ሰማይ ክእክብዎም እዮም። 28 ናይዙይ ምስላ ኻብ ኦም በለስ ተምሃሩ፤ ጨናፍራ ምስ ለምለመ ቖጽላውን ምስ ጠጥዐ ሓጋይ ከም ዝቐረበ ትፈልጡ ኢኹም። 29ንስኻትኩም ድማ ኸምኡ እዝ ነገራት እዙይ ክኸውን እንተሎ ምስ ረአኹም ምጽኣት ጐይታ ኣብ ኣፍ ደገ ኸምዝበጽሐ ፍለጡ። 30እዝ ዂሉ ኽሳዕ ዝኸውን እዝ ትውልዲ እዙይ ከም ዘይኃልፍ እማን እብለኩም ኣለኹ። 31ሰማይን ምድርን ክኃልፍ እዩ፤ ቃለይ ግና ኣይኃልፍን። 32 ብዛዕባ እታ መዓልቲ እቲኣ ወይ እታ ሰዓት እቲኣ እንትርፊ ኣብ መላእኽቲ ሰማይ ኮኑ ወይ ወልድ ሓደኳ ዝፈልጣ የለን። 33ጊዜኡ መኣዝ ምዃኑ ኣይትፈልጥዎን ኢኹም እሞ ተጠንቀቑ! ንቕሑን ጸልዩን። 34ከምቲ ገዝኡ ኃዲጉ ዝገይሽ ሰብ እሞ ንኣገልገልቱ ንነፍስ ወከፎም ኃላፍነት ሂቡ ሰሥራሖም ዘትኅዞም ነቲ ሓላው ኣፍ ደገ ኸዓ ኽነቅሕ ከም ዝእዝዞ እዩ። 35- 36እቲ በዓል ገዛ ምሸት ወይ ፍርቂ ለይቲ ወይ ደርሆ ነቆ ወይ ከዓ ንግሆ መዓዝ ከም ዝመጽእ ስለ ዘይትፈልጡ ድንገት መጺኡ ደቂስኩም ከይረኽበኩምስ ንቕሑ። 37እዝ ንኣኻትኩም ዝብለኩም ዘለኹ ንዂሉ እየ ዝብሎ ዘለኹ፤ ንቕሑ!›። 1ፋሲካን በዓል ቅጫን ክኸውን ክልተ መዓልቲ ተሪፍዎ ነበረ። ሊቃነ ካህናትን መምህራን ሕግን ንኢየሱስ ብተንኰል ኂዞም ክቐትልዎ ይደልዩ ነበሩ። 2እንተኾነ ኣብ ሕዝቢ ሁከት ከይለዓልስ ብበዓል ኣይኹን፤ በሉ። 3ኢየሱስ ኣብ ቢታንያ ኣብ እንዳ ስምዖን እቲ ለምጻም ኣብ ማእዲ ተቐሚጡ እንተሎ ሓንቲ ሰበይቲ ብዙኅ ዝዋጋኡ ብጽሩይ ናርዶስ ዝተሰናደወ ሽቱ ዝመልአ ብኣልባስጥሮስ ዝተሠርሐ ብልቃጥ ኂዛ መጸት፤ ነቲ ብልቃጥ ሰይራ ኣብ ርእሱ ኣፍሰሰቶ። 4ገሊኦም ዀሪዮም እዝ ኽንድዙይ ዝኣክል ጥፍኣት ምዑ ዝ ሽቱ ንምንታይ እዩ? 5እዝ ሽቱ እዙይ ካብ ሠለስተ ሚእቲ ዲናር ንላዕሊ ተሸይጡ ንድኻታትዶ ግዳ ኣይምተውሃበን ነይሩ! በሉ። ንኣኣውን ነቐፍዋ። 6ኢየሱስ ግና ነዛ ሰበይቲ ስለምንታይ ተጕህይዋ ኣለኹም? ኅደግዋ፤ ሠናይ ግብሪ እያ ዝገበረትለይ። 7ድኻታትስ ዂልሻዕ ምሳኻትኩም ኣለዉ፤ ሠናይ ግብሪ ኽትገብሩሎም እንተ ደሊኹም ትኽእሉ ኢኹም። ንኣይ ግና ዂልሻዕ ኣይትረኽቡንን ኢኹም። 8እዚኣ ዝከኣላ እያ ዝገበረት፤ ኣቐዲማውን ንቐብረይ ሰብነተይ ቀብአት። 9እዝ ወንጌል እዙይ ኣብ ዝተሰብኮ ኣብ ኲሉ ዓለም እዝ ንሳ ዝገበረቶ ንመዘከሪኣ ኸም ዝንገር እማን እብለኩም ኣለኹ፤ በሎም። 10ካብቶም ዓሠርተ ኽልተ ደቀ መዛሙርቱ ሓደ ኣስቆሮታዊ ይሁዳ ንኢየሱስ ኣኅሊፉ ኽህቦም ናብ ሊቃነ ካህናት ከደ። 11ንሳቶም ነዙይ ሰሚዖም ተሓጐሱ፤ ገንዘብ ክህብዎ ተስማምዑ ፤ ንሱ ድማ ኣኅሊፉ ኽህቦም ምችዊ እዋን ይደሊ ነበረ። 12በታ በጊዕ ፋሲካ ዝሕረደላ ቐዳመይቲ መዓልቲ በዓል ቅጫ ደቀ መዛሙርቱ ድራር ፋሲካ ኽትበልዕ ኣበይ ክነዳልወልካ ትደሊ? በልዎ። 13ኢየሱስ ድማ ኻብቶም ደቀ መዛሙርቱ ኽልተ ልኢኹ ናብ ከተማ ኺዱ፤ ኣብኡ ዕትሮ ማይ ዝተሰከመ ሰብኣይ ክትረኽቡ ኢኹም፤ ንእኡ ሰዓብዎ። 14ናብታ ዝኣትዋ ገዛ ኺዱሞ ነቲ በዓል ገዛ መምህር ምስ ደቀ መዛሙርተይ ድራር ፋሲካ ዝበልዐላ መዕረፊ ጋሻ ኣበይ እያ? ይብለካ ኣሎ፤› በልዎ። 15ንሱ ኸዓ ኣብ ደብሪ ዝተነጸፈን ዝተዳለወን ዓብዪ ኣዳራሽ ከርእየኩም እዩ፤ ኣብኡ ኣዳልዉልና በሎም። 16እቶም ደቀ መዛሙርቱ ድማ ናብታ ኸተማ ኸይዶም ከምቲ ዝበሎም ረኸቡ፤ ኣብኡውን ድራር ፋሲካ ኣሰናደዉ። 17ምስ መሰየ ኢየሱስ ምስቶም ዓሠርተ ኽልተ ደቀ መዛሙርቱ ኸደ። 18ኣብ ማእዲ ተቐሚጦም እናበልዑ እንተለዉ ኢየሱስ ሓደ ካባኻትኩም እቲ ምሳይ ዝበልዕ ዘሎ ከም ዘትኅዘኒ እማን እብለኩም ኣለኹ በሎም። 19ንሳቶም ኸዓ ኽኃዝኑ ጀመሩ፤ በብሓደውን ኣነ ደኾን እኸውን? በሉ። 20ኢየሱስ ከዓ ሓደ ኻብቶም ዓሠርተ ኽልተ ምሳይ ኣብ ጻሕሊ ዝጸብሕ እዩ፤ በሎም። 21ወዲ ሰብስ ከምቲ ብዛዕባኡ ዝተጽሓፈ ኽመውት እዩ፤ እቲ ንወዲ ሰብ ዘትኅዞ ግና ወይልኡ! እቲ ሰብ እቱይስ ከም ዘይተወለደ ምሐሾ ነይሩ! በሎም። 22እናበልዑ እንተለዉ ኢየሱስ ኅብስቲ ኣልዒሉ ባረኸ፤ ቖሪሱ ኸዓ እንኩ እዙይ ሥጋይ እዩ ኢሉ ሃቦም። 23ከምኡውን ጽዋዕ ኣልዒሉ ኣመስጊኑ ሃቦም፤ ኲሎምውን ካብኡ ሰተዩ። 24ንሱ ኸዓ እዙይ ምእንቲ ብዙኃት ዝፈስስ ናይ ሓድሽ ኪዳን ደመይ እዩ። 25ክሳዕ እታ መዓልቲ እቲኣ ኣብ መንግሥቲ እግዚኣብሔር ከም ብሓድሽ ክሳዕ ዝሰትዮ ካብዝ ፍረ ወይኒ እዙይ ደጊመ ኸም ዘይሰቲ እማን እብለኩም ኣለኹ፤ በሎም። 26መዝሙር ምስጋና ምስ ዘመሩ ኸዓ ናብ ደብረ ዘይት ደየቡ። 27ኢየሱስ ከዓ ነቲ ጓሳ ክቐትሎ እየ፤ እተን ኣባጊዕ ኸዓ ኽብተና እየን፤› ዝብል ጽሑፍ ኣሎ እሞ በዛ ለይቲ እዚኣ ዂልኹም ብኣይ ክትዕንቀፉ ኢኹም። 28ምስ ተሣእኩ ግና ናብ ገሊላ ኽቕድመኩም እየ፤ በሎም። 29ጴጥሮስ ድማ ዂሎም እኳ እንተ ኸሓዱኻ ኣነስ ከቶ ኣይክሕደካን እየ! በሎ። 30ኢየሱስ ከዓ ሎሚ በዛ ለይቲ እዚኣ ደርሆ ኽልተ ሻዕ እንተይነቀወ ሠለስተ ሻዕ ኸም እትኽሕደኒ እማን እብለካ ኣለኹ፤ በሎ። 31ጴጥሮስ ሽዑ ምሳኻ ደኣ እመውት እምበር ፈጺመ ኣይክሕደካን እየ! እናበለ የመና ኣትሪሩ ተዛረበ፤ ኲሎምውን ከምኡ በሉ። 32ጌቴሴማኒ ናብ እትበሃል ቦታ መጹ፤ ንደቀ መዛሙርቱ ኸዓ ኣብቱይ ከይደ ኽሳዕ ዝጽሊ ኣብዙይ ጽንሑ፤ በሎም። 33ንጴጥሮስን ያዕቆብን ዮሓንስን ምስኡ ተማሊኡ ኸዓ ኽኃዝንን ክትክዝን ጀመረ። 34 ነፍሰይ ክሳዕ ሞት ኃዚና ኣላ ኣብዙይ ጽንሑ፤ ትግሁውን! 35ቁሩብ ንቕድሚት ፈንተት ኢሉ ድማ ዝከኣል እንተ ኾይኑስ እታ ሰዓት ካብኡ ኽትኃልፍ ኣብ ምድሪ ተደፊኡ ጸለየ። 36 ኣባ! ኣቦይ! ኲሉ ይከኣለካ እዩ፤ ነዛ ናይ መከራ ጽዋዕ እዚኣ ኻባይ ኣኅልፋ፤ ግና ፍቓደይ ዘይኮነስ ፍቓድካ ይኹን፤ በለ። 37ተመሊሱ ኸዓ ደቂሶም ረኸቦም፤ ንጴጥሮስ ድማ ስምዖን! ደቂስካዶ? ሓንቲ ሰዓት እኳ ኽትነቅሕዶ ኣይከኣልካን? 38ናብ ፈተና ኸይትኣትዉ ተጊህኹም ጸልዩ፤ መንፈስ ድልዊ እዩ፤ ሥጋ ግና ድኹም እዩሞ፤ በሎ። 39ከምኡውን ከይዱ ኸምቲ ቕድም ዝጸለዮ ጸለየ። 40ካልኣይ ምስ ተመለሰ ኸዓ ኣዒንቶም ባዕዚዘን ነበራ እሞ ደቂሶም ረኸቦም፤ እንታይ ከም ዝምልሱሉ ድማ ኣይፈልጡን ነበሩ። 41ንሣልሳይ ጊዜ መጺኡ ኸዓ ኸምዙይ በሎም፦ ሕዚውንዶ ደቂስኩምን ዓሪፍኩምን ኣለኹም? ደጊም የኣክል! እታ ሰዓት በጺሓ እያ! እንሆ ንወዲ ሰብ ኣብ ኢድ ኃጥኣን ኣኅሊፎም ክህብዎ እዮም። 42ተልዓሉ! ንኺድ! እንሆ እቲ ዘትኅዘኒ ቐሪቡ ኣሎ! በሎም። 43ኢየሱስ ከምዙይ ኢሉ ኽዛረብ እንተሎ ሽዑ ንሽዑ ካብቶም ዓሠርተ ኽልተ ሓደ ዝኾነ ይሁዳ መጸ። ምስኡውን ካብ ሊቃነ ካህናትን መምህራን ሕግን ሽማግለታትን ዝተልኣኹ ኣስይፍትን ኣብትርትን ዝኃዙ ብዙኃት ሰባት ነበሩ። 44እቲ ዘትኅዞ ኸዓ እቲ ኣነ ዝስዕሞ ንሱ እዩ፤ ኣጽኒዕኹም ኂዝኩም ውሰድዎ፤ ኢሉ ምልክት ሂብዎም ነበረ። 45ሽዑ ይሁዳ መጺኡ ናብኡ ቐሪቡ መምህር! ኢሉ ሰዓሞ። 46ንሳቶም ኸዓ ኃዝዎ። 47ካብቶም ምስኡ ደው ኢሎም ዝነበሩ ሓደ ንሓሽከር ሊቀ ካህናት ሰይፉ መዚዙ ወቕዖ፤ እዝኑውን ቈረጾ። 48ኢየሱስ ድማ ከም ከታሪዶ በስይፍትን በብትርትን ክትኅዙኒ መጺእኹም? 49ዕለት ዕለት ኣብ ቤተ መቕደስ እናመሃርኩ ምሳኻትኩም እውዕል ነይረ፤ ኣይኃዝኩምንን። እዙይ ዝኾነ ግና እቲ ኣብ መጻሕፍቲ ዝተጽሓፈ ምእንቲ ኽፍጸም እዩ ኢሉ መለሰሎም። 50ኲሎም ደቀ መዛሙርቱ ኸዓ ኃዲጎምዎ ሃደሙ። 51ሓደ ዕርቃኑ ብነጸላ ዝሸፈነ መንእሰይ ድማ ይስዕቦ ነበረ፤ እቶም ኣጓብዝ ኸዓ ኃዝዎ። 52ንሱ ድማ ነጸላኡ ኃዲጉሎም ጥራሕ ዝባኑ ሃደመ። 53ንኢየሱስ ናብ ሊቀ ካህናት ወሰድዎ፤ ሊቃነ ካህናትን ሽማግለታትን መምህራን ሕግን ድማ ብሙሉኦም ናብኡ ተኣከቡ። 54ጴጥሮስ ድማ ኽሳዕ ውሽጢ ቕጽሪ ገዛ ሊቀ ካህናት ርኅቕ ኢሉ ሰዓቦ፤ ኣብኡ ምስቶም ሓሻኽር ተቐሚጡ ኃዊ ይስሕን ነበረ። 55ሊቃነ ካህናትን ኲሉ እቲ መጋባእያን ንኢየሱስ ክቐትልዎ ምስክር ይደልዩ ነበሩ፤ ግና ኣይረኸቡን። 56ብዙኃት ብሓሰት ኣንጻሩ መስከሩ፤ ምስክርነቶም ግና ኣይተሰማምዐን። 57- 58ገሊኦም ሰባት ተሢኦም ኣነ ነዝ ብኢድ ሰብ ዝተሓንጸ ቤተ መቕደስ ኣፍሪሰ ኻልእ ብኢድ ሰብ ዘይተሠርሐ ብሠለስተ መዓልቲ ኽሓንጽ እየ› እንትብል ንሕና ሰሚዕናዮ፤ እናበሉ ብሓሰት መስከሩ። 59በዙይውን ምስክርነቶም ኣይተስማምዐን። 60እቲ ሊቀ ካህናት ድማ ኣብ ማእኸሎም ደው ኢሉ በዚ ኣንጻርካ ዝምስክርዎ ዘለዉስ እትምልሶዶ የብልካን ኢኻ? ኢሉ ንኢየሱስ ጠየቖ። 61ንሱ ግና መልሲ እንተይሃበ ስቕ በለ፤ እቲ ሊቀ ካህናት ድማ ደጊሙ ክርስቶስ ወዲ እቲ ቡሩኽ ንስኻ ዲኻ? ኢሉ ጠየቖ። 62 እወ ኣነ እየ፤ ንወዲ ሰብ ከዓ ኣብ የማን ኃይሊ ተቐሚጡ ኽትርእይዎ ከምኡውን ብደመና ሰማይ ክመጽእ እንተሎ ኽትርእይዎ ኢኹም! በሎ። 63እቲ ሊቀ ካህናት ድማ ኽዳኑ ቐዲዱ ደጊምከ እንታይ መሰኻኽር የድልየና? 64ነቲ ንእግዚኣብሔር ዝጸርፎ ዘሎ ባዕልኻትኩም ሰሚዕኹምዎ ኣለኹም፤ እንታይ ትብሉ? በለ። ኲሎም ከዓ ሞት ይግብኦ! ኢሎም ፈረዱ። 65ገሊኦም ድማ እንትፍ ይብሉሉን ገጹ ጐልቢቦም እናወቕዑ ተነበየልና! መን እዩ ዝጸፍዐካ! ክብልዎን ጀመሩ፤ እቶም ሓሻኽር ድማ እናጸፍዑ ወሰድዎ። 66ጴጥሮስ ኣብ ታሕቲ ኣብ ውሽጢ ቕጽሪ እንተሎ ሓንቲ ኻብተን ኣግራድ ሊቀ ካህናት መጸት። 67ጴጥሮስ ኃዊ ኽስሕን እንተሎ ምስ ረአየቶ ኣተኲራ እናጠመተት ንስኻውን ምስ ኢየሱስ ናይ ናዝሬት ኔርካ ኢኻ፤ በለቶ። 68ንሱ ግና ኣይፈልጦን፤ እቲ እትብልዮ ዘለኺውን ኣይርድአንን እዩ ኢሉ ኸሓደ፤ ካብ ቀጽሪ ናብ ኣፍ ደገ ድማ ወፀ፤ ደርሆውን ነቀወ። 69እታ ገረድ ድማ ረአየቶ፤ ነቶም ኣብ ጥቓኡ ደው ኢሎም ዝነበሩ ኸዓ እዙይውን ካብኣቶም እዩ፤ በለቶም። 70ንሱ ግና ደጊሙ ኸሓደ ድኅሪ ቑሩብ ጊዜ እቶም ኣብኡ ደው ኢሎም ዝነበሩ ንጴጥሮስ ንስኻ ብሓቂ ኻብኣቶም ኢኻ፤ ገሊላዊውን ኢኻ፤ ኣዘራርባኻ የፍልጠካ ኣሎ፤ በልዎ። 71ንሱ ግና ነዝ እትብልዎ ዘለኹም ሰብ ኣይፈልጦን እየ፤ እናበለ ኽምሕልን ንባዕሉ ኽረግምን ጀመረ። 72ሽዑ ንሽዑ ድማ ደርሆ ንኻልኣይ ጊዜ ነቀወ። ጴጥሮስ ኸዓ ነቲ ኢየሱስ ደርሆ ኽልተ ጊዜ እንተይነቀወ፤ ሠለስተ ሻዕ ክትክሕደኒ ኢኻ፤ ዝበሎ ቓል ዘኪሩ ኣምሪሩ በኸየ። 1ምስ ወግሐ ሽዑ ሊቃነ ካህናት ምስ ሽማግለታትን መምህራን ሕግን ብዘሎ እቲ መጋባእያን ምኽሪ መኸሩ፤ ንኢየሱስ ድማ ኣሲሮም ወሰድዎ፤ ኣኅሊፎም ከዓ ንጲላጦስ ሃብዎ። 2ጲላጦስ ድማ ንኢየሱስ ንስኻ ንጉሥ ኣይሁድ ዲኻ? ኢሉ ጠየቖ። ንሱ ኸዓ ንስኻ እኳ ትብል ኣለኻ፤ ኢሉ መለሰሉ። 3እቶም ሊቃነ ካህናት ድማ ብብዙኅ ነገር ከሰስዎ፤ ንሱ ግና ኣይመለሰን። 4ጲላጦስ ከዓ እንሆ ኽንድዙይ ዝኣክል እንትኸሱኻ ሓንቲ እኳ እትምልሶ መልሲዶ የለን? እናበለ ደጊሙ ጠየቖ። 5ኢየሱስ ግና ጲላጦስ ክሳዕ ዝግረም ሓንቲ እኳ ኣይመለሰን። 6እንሆ ኸዓ በብበዓል ንሳቶም ዝለመንዎ ሓደ ኻብቶም እሱራት ይፈትሐሎም ነበረ። 7ምስቶም ሁከት ዝገበሩን ነፍሲ ዝቐተሉን በርባን ዝብሃል ሰብኣይ ተኣሲሩ ነበረ። 8እቶም ሕዝቢ ድማ ደይቦም ከምታ ልማዶም ክገብረሎም ለመኑ። 9- 10ጲላጦስ መሊሱ እቶም ሊቃነ ካህናት ብቕንኣቶም ኣኅሊፎም ከም ዝሃብዎ ፈሊጡ ነበረ እሞ ነቲ ንጉሥ ኣይሁድ ክፈትሐልኩምዶ ትደልዩ ኢኹም? ኢሉ ጠየቖም። 11እቶም ሊቃነ ካህናት ግና ንበርባን ምእንቲ ኽፈትሐሎም ክልምኑ ነቶም ሕዝቢ ኣለዓዓልዎም። 12ጲላጦስ ደጊሙ ነዝ ንጉሥ ኣይሁድ ዝበሃል ደኣ እንታይ ክገብሮ ትደልዩ? ኢሉ ጠየቖም። 13ንሳቶም ኸዓ ስቐሎ! ስቐሎ! እናበሉ ጸርሑ። 14 እንታይ ክፉእ ስለ ዝገበረ? በሎም። ንሳቶም ግና የመና ዓው ኢሎም ስቐሎ! በሉ። 15ጲላጦስ ኸዓ ነቶም ሕዝቢ ኸሐጕሶም ደልዩ፤ ንበርባን ፈትሐሎም፤ ንኢየሱስ ግና ገሪፉ ኽሰቕልዎ ሃቦም። 16እቶም ወታደራት ድማ ናብ ውሽጢ ቤት ፍርዲ ኣእተውዎ፤ ንዂሉ እቲ ሠራዊት ድማ ኣከብዎ። 17ቀይሕ ኽዳን ከደንዎ፤ ኣኽሊል እሾዂ ተኒጎም ከዓ ኣብ ርእሱ ደፍኡሉ። 18 ኦ ንጉሥ ኣይሁድ! ሰላም ንኣኻ! እናበሉ ኢድ ነሢኦም ሓጨጩሉ። 19ርእሱ ድማ ብዘንጊ ወቕዕዎ፤ እንትፍ በሉሉ፤ ተንበርኪኾምውን ሰገዱሉ። 20ምሰባጨዉሉ ነቲ ቐይሕ ኽዳን ቐንጢጦም ክዳኑ ኸደንዎ፤ ክሰቕልዎውን ወሰድዎ። 21ኣቦ እስክንድሮስን ሩፎስን ዝኾነ ኃላፍ መንገዲ ንስምዖን ቀሬናዊ ካብ ወፍሪ ኽኣቱ እንተሎ ናይ ኢየሱስ መስቀል ክፀውር ኣገደድዎ። 22ንኢየሱስ ናብ ጎልጎታ ትርጓሜኡ ኸዓ ሓምሓም ርእሲ› ተብሂሉ ናብ ዝጽዋዕ ቦታ ወሰድዎ። 23ምስ ከርበ ዝተኃወሰ ወይኒ ኽሰቲ ድማ ሃብዎ፤ ንሱ ግና ምስታይ ኣበየ። 24ሽዑ ሰቐልዎ፤ በብጽሒቶም ምእንቲ ኽፈልጡ ኸዓ ነቲ ኽዳውንቱ ዕፃ ኣውዲቖም ተኻፈልዎ። 25ክሰቕልዎ እንተለዉ ኸዓ ሠለስተ ሰዓት ነበረ። 26ናይ መኽሰሲኡ ጽሑፍውን ንጉሥ ኣይሁድ ዝብል ኣብ ልዕሊ ርእሱ ተጽሒፉ ነበረ። 27ምስኡውን ክልተ ኸተርቲ ሓደ ብየማኑ ሓደ ድማ ብጸጋሙ ሰቐሉ። 28እቲ ምስ ዓመፅቲ ተቖጸረ፤ ዝብል ጽሑፍውን ተፈጸመ። 29- 30እቶም ብእኡ ዝኃልፉ ድማ ርእሶም እናነቕነቑ ኣታ ንቤተ መቕደስ እተፍርሶ ብሠለስተ መዓልቲውን እትሓንጾ! እስኪ ርእስኻ ኣድኅን! ካብ መስቀልውን ውረድ! እናበሉ ይጸርፍዎ ነበሩ። 31ከምኡ ኸዓ ሊቃነ ካህናት ምስ መምህራን ሕጊ ኾይኖም ንኻልኦት ኣድኃነ፤ ንርእሱ ግና ኸድኅን ኣይከኣለን። 32ንሱ መሢሕ ንጉሥ እስራኤል እንተ ኾይኑ ርኢና ብእኡ ኽንኣምንስ እስኪ ሕዚ ኻብ መስቐሉ ይውረድ! እናበሉ የላግጹሉ ነበሩ፤ እቶም ምስኡ ዝተሰቐሉውን ይጸርፍዎ ነበሩ። 33ካብ ሽዱሽተ ሰዓት ክሳዕ ትሽዓተ ሰዓት ኣብ ኲሉ ምድሪ ጸልማት ኮነ። 34ትሽዓተ ሰዓት ምስ ኮነ ኢየሱስ ብዓብዪ ድምፂ ኤሎሄ! ኤሎሄ! ላማ ሰበቅታኒ? እናበለ ዓው ኢሉ ጸርሐ፤ ትርጕሙ ድማ ኣምላኸይ! ኣምላኸይ! ንምንታይ ኃደግካኒ? ማለት እዩ። 35ካብቶም ኣብኡ ደው ኢሎም ዝሰምዕዎ ዝነበሩ ኸዓ ገሊኦም እንሆ! ንኤልያስ ይጽውዕ ኣሎ፤ በሉ። 36ሓደ ግና ጐይዩ ሰፍነግ ኣብ መጺጽ ኣሊኹ ኣብ ዘንጊ ኣሲሩ እስኪ ኅደጉ ኤልያስ መጺኡ እንተውርዶ ኽንርኢ ኢና! እናበለ ኣስተዮ። 37ኢየሱስ ከዓ ብዓብዪ ድምፂ ገዓረ፤ ነፍሱውን ካብ ሥጋኡ ተፈለየት። 38መጋረጃ ቤተ መቕደስ ድማ ካብ ላዕሊ ኽሳዕ ታሕቲ ኣብ ክልተ ተተርተረ። 39እቲ ኣብ መንጽሩ ደው ኢሉ ዝነበረ ሓለቓ ሚእቲ ኸዓ ነፍሱ ብኸምዙይ ካብ ሥጋኡ ኸም ዝተፈለየት ምስ ረአየ እዝ ሰብ እዙይ ብሓቂ ወዲ እግዚኣብሔር እዩ ነይሩ፤ በለ። 40እንሆ ኸዓ ኣንስቲ ኣብ ርኁቕ ኮይነን የማዕድዋ ነበራ፤ ካብኣተን ኸዓ ማርያም መግደላዊትን ማርያም እኖ ንኡስ ያዕቆብን ዮሳን ሰሎሜን ነበራ። 41ንሳተን ኣብ ገሊላ እንተሎ ጀሚረን ዝተኸተላኦን ዘገልገላኦን እየን፤ መብዝኅተን እተን ካልኦት ግና ምስኡ ናብ ኢየሩሳሌም ዝደየባ ነበራ። 42ዓርቢ ምሸት ድሮ ሰንበት መዓልቲ ምድላው ነበረ። 43እቲ ንመንግሥቲ እግዚኣብሔር ዝጽበ ፈላጥን ክቡርን ናይ ኣይሁድ ኣማኻሪ በዓል ኣርማትያስ ዮሴፍ መጸ፤ ብትብዓት ናብ ጲላጦስ ኣትዩውን ሥጋ ኢየሱስ ክወሃቦ ለመነ። 44ጲላጦስ ድማ ሞይቱ ዲዩ? ኢሉ ተደነቐ፤ ነቲ ሓለቓ ሚእቲ ጸዊዑ ኸዓ ብርግጽዶ ሞይቱ እዩ? ኢሉ ጠየቖ። 45ካብቲ ሓለቓ ሚእቲ ከም ዝሞተ ምሰረጋገጸ ሥጋ ኢየሱስ ንዮሴፍ ክወሃብ ፈቐደ። 46ንሱ ድማ ሓድሽ ፃዕዳ ሃሪ ዓደገ፤ ኣውሪዱ ኸዓ በቲ ፃዕዳ ሃሪ ገነዞ፤ ኣብ ኰዂሒ ኣብ ዝተወቕረ መቓብርውን ቀበሮ፤ ነቲ ኣፍ መቓብር ኸዓ እምኒ እናገላበጠ ወሲዱ ዓፀዎ። 47ማርያም መግደላዊትን ማርያም እኖ ዮሳን ድማ ኣበይ ከም ዝቐበርዎ ይርእያ ነበራ። 1ሰንበት ምስ ኃለፈት ማርያም መግደላዊትን ማርያም እኖ ያዕቆብን ሰሎሜን ሥጋ ኢየሱስ ኽቐብኣ ምዑ ዝ ሽቱ ዓደጋ። 2በታ ቐዳመይቲ መዓልቲ ሰሙን ንጉሆ ፀሓይ ክትበርቕ እንተላ ናብቲ መቓብር ገሥገሣ። 3ንስንሳተን ከዓ ነቲ እምኒ ኻብቲ ኣፍ መቓብር መን ከልዕለልና እዩ? ተባሃሃላ፤ እቲ እምኒ ኼርና ገዚፍ ነበረ እሞ። 4ቅንዕ ኢለን እንተ ጠመታ እቲ እምኒ ተገልቢጡ ረአያኦ። 5ናብቲ መቓብር ኣትየን ከዓ ፃዕዳ ኽዳን ዝተኸደነ ጐበዝ ኣብ ወገን የማን ተቐሚጡ ምስ ረአያ የመና ደንገፃ። 6ንሱ ግና ኣይትደንግፃ! ንስኻትክንስ ነቲ ዝተሰቕለ ናይ ናዝሬት ኢየሱስ ኢኽን እትደልያ ዘለኽን፤ ተሢኡ እዩ፤ ኣብዙይ የለን፤ እቲ እተቐብረሉ ቦታ እንሆ። 7ስለዙይ ኪዳ ንደቀ መዛሙርቱን ንጴጥሮስን ናብ ገሊላ ኽቕድመኩም እዩ፤ ከምቲ ዝበለኩም ከዓ ኣብኡ ኽትሪእዎ ኢኹም› ኢልክን ንገራኦም በለን። 8ፍርኃትን ራዕድን ምድናቕን ኂዝወን ነበረ እሞ ካብቲ መቓብር ወፂአን ጐየያ፤ ፈሪኀን ስለ ዝነበራ ኸዓ ንሓደኳ ኣይነገራን። 9በታ ቐዳመይቲ መዓልቲ ናይ ሰሙን ንግሆ ምስ ተሥአ ነታ ሸውዓተ ኣጋንንቲ ዘውፅአላ ማርያም መግደላዊት ኣቐዲሙ ተርአያ። 10ንሳ ድማ ኸይዳ ነቶም ምስኡ ዝነበሩ እናበኸዩን እናጐሃዩን እንተለዉ ነገረቶም። 11ንሳቶም ግና ንሱ ሕያው ከምዝኾነን ንአኣውን ከም ዝተርአያን ሰሚዖም ኣይኣመንዋን። 12ድኅርዙይ ኢየሱስ ንኽልተ ኻብኣቶም ካብቲ ኸተማ ወፃኢ ናብ ዝርከብ ዓዲ እናኸዱ እንተለዉ ኣብ መንገዲ ብኻልእ መልክዕ ተርአዮም። 13ንሳቶም ከዓ ተመሊሶም ነቶም ብጾቶም ነገርዎም፤ እንተኾነ ንኣኣቶምውን ኣይኣመንዎምን። 14ብድኅሪኡ ነቶም ዓሠርተ ሓደ ደቀ መዛሙርት ኣብ ማእዲ ተቐሚጦም እንተለዉ ተርአዮም፤ ነቶም ምስ ተሥአ ዝረአይዎ ኣይኣመንዎምን ነበሩ እሞ ብዘይ ምእማኖምን ትረት ልቦምን ገሠጾም። 15ከምዙይውን በሎም፦ ናብ ኲሉ ዓለም ኪዱ፤ ንዂሉ ፍጥረት ከዓ ወንጌል ስበኹ። 16እቲ ዝኣመነን ዝተጠመቐን ክድኅን እዩ፤ እቲ ዘይኣመነ ግና ክዂነን እዩ። 17ነቶም ዝኣምኑ እዞም ምልክታት እዚኣቶም ክኽተልዎም እዮም፦ ብስመይ ኣጋንንቲ ኸውፅኡ ብሓደሽቲ ቛንቋታት ክዛረቡ 18ኣትማን ክኅዙ ዝቐትል እንተ ሰተዩውን ከቶ ኣይጐድኦምን እዩ፤ ኣእዳዎም ኣብ ልዕሊ ሕሙማት እንተንበሩ እቶም ሕሙማት ክሓውዩ እዮም። 19ጐይታና ኢየሱስ ነዙይ ምስ ተዛረቦም ናብ ሰማይ ዓረገ፤ ኣብ የማን እግዚኣብሔርውን ተቐመጠ። 20ደቀ መዛሙርቱ ድማ ወፂኦም ኣብ ኲሉ ሰበኹ፤ ጐይታ ኸዓ ምስኣቶም ይሠርሕ ነበረ፤ ነቲ ቓሉውን በቲ ዝግበር ተኣምራት የጽንዖ ነበረ። ኣሜን። 1ኦ ኽቡር ቴዎፍሎስ! ከምቲ ብዙኃት ነቲ ኣባና ብምልኣት ዝተፈጸመ ነገራት ክጽሕፉ ዝጀመሩ፤ 2እቶም ካብ መጀመርታ ናይ ዓይኒ መሰኻኽርን ናይቲ ቓል ኣገልገልትን ናባና ዝተመኃላለፈ፤ 3- 4ኣነውን ኣብ ዝኃለፈ ቐረባ ጊዜ ነቲ ነገር ካብ መሠረቱ ኂዘ ብጥንቃቐ ምስ መርመርክዎ ናይቲ ዝተመሃርካዮ ነገራት ርግጽነት ኣጸቢቕካ ምእንቲ ኽትፈልጥ ኣከታቲለ ኽጽሕፈልካ ቕኑዕ ኾይኑ ተርእዩኒ ኣሎ። 5ብዘመን ሄሮድስ ንጉሥ ይሁዳ ሓደ ኻብ ክፍሊ ኽህነት ኣብያ ዝኾነ ዘካርያስ ዝበሃል ካህን ነበረ፤ ካብ ዘርኢ ኣሮን ዝኾነት ኤልሳቤጥ እትበሃል ሰበይቲ ድማ ነበረቶ። 6ክልቲኦም ከዓ ኣብ ቅድሚ እግዚኣብሔር ብዂሉ ትእዛዛት እግዚኣብሔርን ሕግጋቱን ብዘይ ነቐፋ ዝመላለሱ ጻድቃን ነበሩ። 7እንተኾነ ኤልሳቤጥ መኻን ስለ ዝነበረት ውሉድ ኣይነበሮምን፤ ክልቲኦም ድማ መዋዕሎም ዝኃለፈ ኣረጋውያን ነበሩ። 8እንሆ ዘካርያስ ብተራኡ ኣብ ቅድሚ እግዚኣብሔር ብግብሪ ኽህነት ከገልግል እንተሎ 9ከም ሥርዓት ካህናት ናብ ቤተ መቕደስ እግዚኣብሔር ኣትዩ ዕጣን ክዓጥን ተራ በጽሖ። 10በቲ ጊዜ ዕጣን ድማ ዂሉ እቲ ሕዝቢ ብወፃኢ ኾይኑ ይጽሊ ነበረ። 11ሽዑ መልኣኽ እግዚኣብሔር ብወገን የማን እቲ መሠውዒ ዕጣን ቆይሙ ተርኣዮ። 12ሽዑ ዘካርያስ ምስ ረአዮ ደንገፀ፤ ዓብዪ ፍርኃትውን ወረዶ። 13እቲ መልኣኽ ድማ፦ ዘካርያስ! ጸሎትካ ተሰሚዑ ልካ እዩ እሞ ኣይትፍራኅ! ሰበይትኻ ኤልሳቤጥ ወዲ ኽትወልደልካ እያ፤ ስሙውን ዮሓንስ ኢልካ ኽትሰምዮ ኢኻ። 14ንሱ ሓጐስን ደስታን ክኾነልካ እዩ፤ ብምውላዱውን ብዙኃት ክሕጐሱ እዮም። 15ኣብ ቅድሚ እግዚኣብሔር ዓብዪ ስለ ዝኸውን ወይንን ዘስክር መስተን ከቶ ኣይሰትን እዩ። ገና ኣብ ማኅፀን እኖኡ እንተሎ መንፈስ ቅዱስ ክመልኦ እዩ። 16ካብ ሕዝቢ እስራኤል ንብዙኃት ናብ እግዚኣብሔር ኣምላኾም ክመልሶም እዩ። 17ንሱ ንእግዚኣብሔር ብቑዕ ሕዝቢ ምእንቲ ኸዳሉ ልቢ ኣቦታት ናብ ውሉድ ንዘይእዙዛት ድማ ናብ ጥበብ ጻድቃን ምእንቲ ኽመልስ ብመንፈስን ብኃይሊ ኤልያስን ቀቅድሚ ጐይታ ክኸይድ እዩ። 18ዘካርያስ ከዓ ነቲ መልኣኽ ኣነ ሸምጊለ እየ፤ ሰበይተይውን መዋዕላ ኃሊፉ እዩ፤ እዝ ነገር እዙይ ከምዝኸውን ብምንታይ ክፈልጦ እየ? በሎ። 19እቲ መልኣኽ መሊሱ፦ ኣነ ኣብ ቅድሚ እግዚኣብሔር ዝቐውም ገብርኤል እየ። ናባኻ ዝተልኣኽኩ ድማ ነዝ ነገራት እዙይ ክነግረካን ከብሥረካን እየ። 20 እንሆ ነቲ ብጊዜኡ ዝፍጸም ዘረባይ ስለ ዘይኣመንካ እዝ ነገር እዙይ ክሳዕ ዝፍጸም በሃም ክትከውን ምዝራብውን ክትስእን ኢኻ በሎ። 21እቶም ሕዝቢ ግና ንዘካርያስ ይጽበይዎ ነበሩ፤ በቲ ኣብ ቤተ መቕደስ ምድንጓዩውን ተገረሙ። 22ናብኣቶም ናብ ደገ ወፂኡ ኽዛረቦም ስለ ዘይከኣለ ድማ ኣብ ቤተ መቕደስ ራእይ ከም ዝረአየ ፈለጡ፤ ንሱውን በሃም ኮይኑ ብኢዱ የመልክቶም ነበረ። 23ዘካርያስ እዋን ኣገልግሎቱ ምስ ፈጸመ ናብ ገዝኡ ተመለሰ። 24ድኅሪ እተን መዓልትታት እቲኣተን ኤልሳቤጥ ሰበይቱ ጠነሰት እሞ ንኃሙሽተ ኣዋርኅ ንባዕላ ሓብአት። 25 ጐይታይ ብምሕረቱ በዘን መዓልትታት እዚኣተን ሓወጸኒ፤ ነቲ ኣብ ቅድሚ ሰብ ዝነበረኒ ውርደተይውን ኣርሓቐለይ በለት። 26- 27ብሻድሻይ ወርኂ ገብርኤል መልኣኽ ናዝሬት ናብ እትብሃል ከተማ ገሊላ ኻብ ዓሌት ዳዊት ዝኾነ ዮሴፍ ንዝብሃል ሰብ ናብ ዝተሓፀየት ናብ ሓንቲ ድንግል ካብ እግዚኣብሔር ተልኣኸ፤ ስም እታ ድንግል ከዓ ማርያም ይበሃል። 28እቲ መልኣኽ ናብቲ ንሳ ዝነበረቶ ኣትዩ ኦ ምልእተ ጸጋ ደስ ይበልኪ! እግዚኣብሔር ምሳኺ እዩ፤ ንስኺ ኻብ ኣንስቲ ዝተባረኽኪ ኢኺ በላ። 29ንሳ ድማ ምስ ረአየቶ በቲ ቓሉ ደንገፀት፤ እንታይ ዓይነት ሰላምታ እዩ! ኢላውን ሓሰበት። 30እቲ መልኣኽ ከዓ ኦ ማርያም! ኣብ ቅድሚ እግዚኣብሔር ሞገስ ረኺብኪ ኢኺ እሞ ኣይትፍርኂ። 31እንሆ ክትጠንሲ ወዲውን ክትወልዲ ስሙ ኸዓ ኢየሱስ ክትብልዮ ኢኺ። 32ንሱ ዓብዪ ክኸውን ወዲ ልዑ ል እግዚኣብሔርውን ክብሃል እዩ። እግዚኣብሔር ኣምላኽ ድማ ዙፋን ኣቦኡ ዳዊት ክህቦ እዩ። 33ንሱ ኣብ ቤት ያዕቆብ ንዘለዓለም ክነግሥ እዩ። ንመንግሥቱውን መወዳእታ የብሉን በላ። 34ማርያም ድማ ነቲ መልኣኽ ኣነ ሰብኣይ ኣይፈልጥን፤ እዝ ነገር እዙይ ከመይ ኢሉ ይኸውን? በለቶ። 35እቲ መልኣኽ መሊሱ መንፈስ ቅዱስ ናባኺ ኽመጽእ እዩ፤ ኃይሊ ልዑ ል እግዚኣብሔርውን ከጽልለልኪ እዩ፤ ስለዙይ እቲ ኻባኺ ዝውለድ ቅዱስ እዩ፤ ወዲ እግዚኣብሔርውን ክብሃል እዩ። 36እንሆ እታ ዘመድኪ ኤልሳቤጥ እኳ ኣብ እርጋና ወዲ ጠኒሳ ኣላ፤ እታ መኻን ዝተብሃለት እዙይ ሻድሻይ ወርኃ እዩ። 37ንእግዚኣብሔር ዝሰኣኖ ነገር የለንሞ በላ። 38ማርያም ድማ እኔኹ ኣነ ባርያ እግዚኣብሔር እየ፤ ከምቲ ዝበልካኒ ይኹነለይ በለቶ። ብድኅርዙይ እቲ መልኣኽ ካብኣ ኸደ። 39በተን መዓልትታት እቲኣተን ማርያም ቀልጢፋ ኣብ እምባታት ይሁዳ ናብ እትርከብ ሓንቲ ኸተማ ደየበት። 40ናብ እንዳ ዘካርያስ ኣትያ ድማ ንኤልሳቤጥ ሰላም በለታ። 41ኤልሳቤጥ ቃል ሰላምታ ማርያም ምስ ሰምዐት እቲ ሕፃን ኣብ ከርሣ ተሰራሰረ፤ ንኤልሳቤጥ ድማ መንፈስ ቅዱስ መልኣ። 42ብዓብዪ ድምፂውን ንስኺ ኻብ ኣንስቲ ዝተባረኽኪ ኢኺ፤ እቲ ናይ ማኅፀንኪ ፍረውን ቡሩኽ እዩ። 43እኖ ጐይታይ! ናባይ ክትመጺኸ እዙይ ይግብአኒ ዲዩ? 44እንሆ ድምፂ ሰላምታኺ ምስ ሰማዕኹ እቲ ሕፃን ኣብ ማኅፀነይ ብሓጐስ ተሰራሰረ። 45እቲ ኻብ እግዚኣብሔር ዝተነግረከ ቓል ከም ዝፍጸም እትኣምኒ ብፅዕቲ ኢኺ በለት። 46ማርያም ድማ፦ ነፍሰይ ንእግዚኣብሔር ተመስግኖ፤ 47መንፈሰይ ከዓ ብኣምላኸይ ብመድኃንየይ ደስ ይብላ። 48ውርደት ባርያኡ ርእዩ እዩ እሞ እንሆ ኻብ ሕዚ ጀሚሩ ዂሎም ትውልዲ ብፅዕቲ ኽብሉኒ እዮም። 49እቲ ዂሉ ዝኽእል ዓበይቲ ነገራት ገይሩለይ እዩ እሞ ስሙውን ቅዱስ እዩ። 50ምሕረቱውን ኣብቶም ዝፈርኅዎ ንውሉድ ወለዶ እዩ። 51ብቕልጽሙ ኃይሊ ገበረ፤ ንዕቡያት ምስ ሓሳብ ልቦም በተኖም። 52ንኃያላት ካብ ዝፋናቶም ኣውረዶም፤ ንዝተዋረዱ ልዕል ኣበሎም። 53ንጥሙያት ብበረከት ኣጽገቦም፤ ንሃብታማት ግና ጥራሕ ኢዶም ሰደዶም። 54- 55ከምቲ ነቦታትና ንኣብርሃምን ንዘርኡን ዝነገሮም ንዘለዓለም ምሕረቱ እናዘከረ ንእስራኤል ባርያኡ ተቐበሎ በለት። 56ማርያም ንሠለስተ ወርኂ ዝኣክል ምስ ኤልሳቤጥ ተቐሚጣ ብድኅሪኡ ናብ ገዝኣ ተመለሰት። 57ኤልሳቤጥ እትወልደሉ እዋን በጽሐ፤ ወዲውን ወለደት። 58ጐረባብታን ኣዝማዳን ድማ እግዚኣብሔር ምሕረቱ ኸም ዘዕበየላ ሰሚዖም ምስኣ ተሓጐሱ። 59ኣብ ሻምነይቲ መዓልቲ ድማ ነቲ ሕፃን ክገርዝዎ መጹ፤ ብስም ኣቦኡውን ዘካርያስ በልዎ። 60እኖኡ ግና ኣይፋሉን፤ ዮሓንስ ተብሂሉ እዩ ዝጽዋዕ ኢላ መለሰት። 61ንሳቶም ከዓ ካብ ኣዝማድኪ በዝ ስም እዙይ ዝጽዋዕ ሓደኳ የለን በልዋ። 62ነቦኡ ድማ ስሙ መን ክበሃል ከም ዝደሊ እናመልከቱ ጠየቕዎ። 63ንሱ ኸዓ ዝጽሕፈሉ ሰሌዳ ኽህብዎ ጠይቑ ዮሓንስ ይበሃል ኢሉ ጸሓፈ፤ ዂሎም ድማ ተገረሙ። 64ሽዑ ንሽዑ ኣፉ ተኸፈተ ልሳኑውን ተፈትሐ፤ ንእግዚኣብሔርውን ኣመስገኖ። 65ኣብ ኲሎም ጐረባብቶም ድማ ፍርኃት ወረደ። እዝ ነገር እዙይውን እምባታት ኣብ ዝበዝሖ ዂሉ ኸተማታት ይሁዳ ተሰምዐ። 66ኢድ እግዚኣብሔር ከዓ ምስቲ ሕፃን ስለ ዝነበረት እቶም ነዝ ነገር እዙይ ዝሰምዕዎ ዂሎም እዝ ሕፃን እዙይስ እንታይ ኮን ክኸውን እዩ? እናበሉ ኣብ ልቦም የዓቝርዎ ነበሩ። 67ነቦኡ ዘካርያስ ድማ መንፈስ ቅዱስ መልኦ፤ ከምዙይ ኢሉውን ተነበየ፦ 68 ንሕዝቡ ስለ ዝሓወፆምን ዝተቤዘዎምን እግዚኣብሔር ኣምላኽ እስራኤል ይባረኽ። 69- 70ከምቲ ኻብ ጥንቲ ኂዙ ብኣፍ እቶም ቅዱሳን ነቢያቱ ዝተዛረቦ ካብ ቤት ዳዊት ባርያኡ ኃይሊ ምድኃን ኣተሥአልና። 71ካብ ጸላእትናን ካብ ኢድ ኲሎም እቶም ዝጻረሩናን ምእንቲ ኸድኅነና 72ምሰቦታትና ምሕረት ክገብር ነቲ ቕዱስ ኪዳኑ ዘከሮ። 73እዙይ እቲ ነቦና ኣብርሃም ዝመሓለሉ ማሕላ 74ካብ ኢድ ጸላእትና ድኂንና ብዘይ ፍርኃት ምእንቲ ኽነምልኾ 75ብዂሉ ዘመን ሕይወትናውን ኣብ ቅድሚኡ ብቕድስናን ብጽድቅን ምእንቲ ኽነገልግሎ እዩ። 76ኣታ ሕፃንውን መንገዲ ልዑ ል ክትጸርግ ቀቅድሚ እግዚኣብሔር ክትከይድ ኢኻ እሞ ናይ ልዑ ል ነቢይ ተብሂልካ ኽትጽዋዕ ኢኻ። 77ንሕዝቡ ናይ ኃጢኣቶም ኅድገት ዝረኽቡሉ ናይ ድኅነት ፍልጠት ክትህብ ኢኻ። 78በቲ ርህራሀን ምሕረትን ኣምላኽና ካብ ላዕሊ ብርሃን በሪቑ ኽበጽሐና እዩ። 79ንሱውን ኣብ ጸልማትን ኣብ ጽላሎት ሞትን ንዝርከቡ ኸብርህ እዩ፤ ነእጋርና ድማ ናብ መንገዲ ሰላም ክመርሕ እዩ። 80እቲ ሕፃን ዓበየ፤ ብመንፈስውን ጠንከረ፤ ኽሳዕ እታ ንእስራኤል ዝተገልጸላ መዓልቲውን ኣብ በረኻ ይነብር ነበረ። 1በቲ ጊዜ እቱይ ኲሉ ዓለም ክምዝገብ ካብ ቄሣር ኣውግስጦስ ትእዛዝ ወፀ። 2እዝ ምዝገባ እዙይውን ቀሬኔዎስ ኣብ ሶርያ ተሸይሙ እንተሎ ዝኾነ ቐዳማይ ምዝገባ እዩ። 3ሽዑ ዂሉ ሰብ ነናብ ዓዱ ኽምዝገብ ከደ። 4- 5ዮሴፍውን ካብ ቤት ዳዊትን ካብ ዓሌቱን ስለ ዝነበረ ካብ ገሊላ ኻብ ከተማ ናዝሬት ምስታ ጠኒሳ ዝነበረት ሕጽይቱ ማርያም ናብ ይሁዳ ቤተ ልሔም ናብ እትብሃል ከተማ ዳዊት ክምዝገብ ደየበ። 6ኣብኡ እንተለዉ ድማ እትወልደሉ ዕለት በጽሐ። 7በዂሪ ወዳ ወለደት፤ በጭርቕቲውን ጠቕለለቶ፤ ኣብቲ መኅደር ኣጋይሽ ሠፈር ስለ ዘይነበሮም ድማ ኣብ መብልዒ ኸፍቲ ኣደቀሰቶ። 8ኣብቲ ኸባቢ እቱይ ብለይቲ መጓሰኦም ክሕልዉ ኣብ ወፍሪ ዝኃደሩ ጓሶት ነበሩ። 9መልኣኽ እግዚኣብሔር ድማ ተርኣዮም፤ ክብሪ እግዚኣብሔርውን ኣብ ዙርያኦም ኣብርሀ፤ የመና ድማ ፈርኁ። 10እቲ መልኣኽ ድማ እንሆ ንዂሉ ሕዝቢ ዝኸውን ዓብዪ ሓጐስ አብሥረኩም ኣለኹ እሞ ኣይትፍርኁ። 11ሎሚ መድኅን ክርስቶስ ጐይታ ኣብ ዓዲ ዳዊት ተወሊዱልኩም ኣሎ። 12ምልክቱ ኸዓ እዙይ ኢዩ፦ በጭርቕቲ ዝተጠቕለለ ሕፃን ኣብ መብልዒ ኸፍቲ ደቂሱ ኽትረኽቡ ኢኹም በሎም። 13ብድንገት ከዓ ብዙኃት ሠራዊት ሰማይ ምስቲ መልኣኽ ኮይኖም ንእግዚኣብሔር እናመስገኑ፦ 14 ክብሪ ንእግዚኣብሔር ኣብ ኣርያም! ሰላምውን ኣብ ምድሪ ንሰብውን ጽቡቕ ፍቓድ እግዚኣብሔር ንዝሕጐሰሎም ሰባት ይኹን! ይብሉ ነበሩ። 15እቶም መላእኽቲ ኻብኣቶም ናብ ሰማይ ምስ ዓረጉ ድማ እቶም ጓሶት ንስንሳቶም ነዝ እግዚኣብሔር ዝገለጸልና ክዉን ነገር ክንርኢ ንዑ ናብ ቤተ ልሔም ንኺድ ተበሃሃሉ። 16ቀልጢፎም ድማ ኸዱ፤ ንማርያምን ንዮሴፍን ነቲ ኣብ መብልዒ ኸፍቲ ዝደቀሰ ሕፃንውን ረኸብዎም። 17ነዙይ ምስ ረአዩ ድማ ብዛዕባ እቲ ሕፃን ዝተነግሮም ነገር ኣውረዩ። 18እቶም ዝሰምዑ ዂሎም ከዓ በቲ እቶም ጓሶት ዝነገርዎም ተገረሙ። 19ማርያም ግና ነዝ ዂሉ ነገር እዙይ ኣብ ልባ ተዓቝሮን ተሓስቦን ነበረት። 20እቶም ጓሶት ድማ ኸምቲ ዝተነግሮም ኮይኑ ስለ ዝረኸብዎ ስለቲ ዝሰምዕዎን ዝረአይዎን ኲሉ ንእግዚኣብሔር እናኽበሩን እናመስገኑን ተመለሱ። 21ብሻምናይ መዓልቲ ነቲ ሕፃን ክገርዝዎ ወሰድዎ። ስሙውን ከምቲ ገና ኣብ ማኅፀን ከይተጠንሰ እንተሎ እቲ መልኣኽ ኣቐዲሙ ዝሰመዮ ኢየሱስ ኢሎም ሰመይዎ። 22ከምቲ ኣብ ሕጊ ሙሴ ዘሎ ናይ ምንጽሆም እዋን ምስ ኣኸለ ነቲ ሕፃን ናብ እግዚኣብሔር ከቕርብዎ ናብ ኢየሩሳሌም ወሰድዎ። 23እዙይ ድማ ኣብ ሕጊ እግዚኣብሔር ማኅፀን ወላዲቱ ዝኸፍት ዂሉ በዂሪ ወዲ ንእግዚኣብሔር ዝተቐደሰ ይበሃል ዝብል ተጽሒፉ ስለ ዝነበረ እዩ። 24ከምኡውን ኣብ ሕጊ እግዚኣብሔር ክልተ ባሪቶ ወይ ክልተ ጨቓውቲ ርግቢ መሥዋዕቲ የቕርቡሉ ስለ ዝብል እዩ። 25እንሆ ድማ ኣብ ኢየሩሳሌም ስምዖን ዝበሃል ሰብ ነበረ። እዝ ሰብ እዙይ ምጽንናዕ እስራኤል ክርኢ ዝጽበ ጻድቕን ንእግዚኣብሔር ዝፈርኅን ሰብ ነበረ፤ መንፈስ ቅዱስ ድማ ኃዲርዎ ነበረ። 26ነቲ ናይ እግዚኣብሔር መሢሕ እንተይረአየ ኸም ዘይመውትውን መንፈስ ቅዱስ ገሊጹሉ ነበረ። 27ዮሴፍን ማርያምን ከም ልማድ ሕጊ ኽገብሩሉ ንሕፃን ኢየሱስ ናብ ቤተ መቕደስ ምሰእተውዎ፤ ስምዖን ብመንፈስ ቅዱስ ተለዓዒሉ ናብኡ መጸ። 28ንሱ ድማ ኣብ ሕቝፉ ተቐቢሉ ንእግዚኣብሔር ከምዙይ ኢሉ ኣመስገኖ፦ 29 ኦ ጐይታይ! ደጊም ንባርያኻ ኸም ቃልካ ብሰላም ኣፋንዎ፤ 30ኣዒንተይ ነቲ ምድኃንካ ሪአናኦ እየንሞ 31እዙይ ከዓ ኣብ ቅድሚ ዂሉ ሕዝቢ ዘዳሎኻዮ ድኅነት እዩ፤ 32ንሱ እቲ ንኣሕዛብ ብርሃን ዝገልጽ ንሕዝብኻ እስራኤልውን ክብሪ እዩ። 33ዮሴፍን እኖኡን ግና በቲ ብዛዕባኡ ዝተብሃለ ይግረሙ ነበሩ። 34ስምዖን ከዓ ባረኾም፤ ንኖኡ ማርያም ድማ እንሆ እዝ ሕፃን እዙይ ኣብ እስራኤል ንብዙኃት ምኽንያት ምውዲምን ምትሣኦምን ዝተሰየመ እዩ፤ ከምኡውን ንዘይቕበልዎ ምልክት እዩ። 35በዙይ ናይ ብዙኃት ሓሳባት ልቦም ክግለጽ እዩ፤ ንኣኺ ግና ሰይፊ ንልብኺ ኽስንጥቖ እዩ በላ። 36ካብ ነገደ ኣሴር ሓና እትብሃል ጓል ፋኑኤል ኬርና ዝኣረገት ነቢዪት ነበረት፤ ብድንግልናኣ ምስ ዘእተወቶ ሰብኣያ ሸውዓተ ዓመት ገበረት። 37ንሳ ሰማንያን ኣርባዕተን ዓመት ዝዕድሚኣ መበለት ነበረት። ካብ ቤተ መቕደስ እንተይወፀት ብጾምን ብጸሎትን ለይትን መዓልትን ንእግዚኣብሔር ተገልግል ነበረት። 38ሽዑ መጺኣ ንእግዚኣብሔር ኣመስገነቶ፤ ነቶም ምድኃን ኢየሩሳሌም ዝጽበዩ ዂሎም ከዓ ብዛዕብኡ ተዛረበቶም። 39ከምቲ ሕጊ እግዚኣብሔር ዝእዝዞ ዂሉ ምስ ፈጸሙ ንገሊላ ናብ ናዝሬት ዓዶም ተመለሱ። 40እቲ ሕፃን ዓበየ፤ ብመንፈስውን ጸንዐ፤ ጥበብውን መሊእዎ ነበረ፤ ጸጋ እግዚኣብሔር ድማ ኣብ ልዕሊኡ ነበረ። 41እቶም ወለዱ ንበዓል ፋሲካ ዓመት ዓመት ናብ ኢየሩሳሌም ይኸዱ ነበሩ። 42ኢየሱስ ዓሠርተ ኽልተ ዓመት ምስ ኮኖ ኸምቲ ልማዶም በዓል ከኽብሩ ናብ ኢየሩሳሌም ደየቡ። 43ነተን በዓላት ኣኅሊፎም ናብ ዓዶም ክምለሱ እንተለዉ ሕፃን ኢየሱስ ኣብ ኢየሩሳሌም ተረፈ፤ እንተኾነ ዮሴፍን እኖኡን ኣብኡ ምትራፉ ኣይፈለጡን። 44ምስ መኻይዶም ዘሎ መሲልዎም መንገዲ ሓደ መዓልቲ ተጕዓዙ፤ ኣብ ኣዝማዶምን ኣብ ዝፈልጥዎምን ድማ ደለይዎ። 45ምስ ሰኣንዎ ግና እናደለይዎ ናብ ኢየሩሳሌም ተመለሱ። 46ኣብ ሣልሳይ መዓልቲ ድማ ኣብ ቤተ መቕደስ ኣብ ማእኸል መምህራን ተቐሚጡ ኽሰምዖምን ክጥይቖምን እንተሎ ረኸብዎ። 47እቶም ዝሰምዕዎ ዂሎም ድማ በቲ ምስትውዓሉን መልስታቱን ተገረሙ። 48ምስ ረአይዎ ድማ ገረሞም። እኖኡ ኸዓ ወደይ ስለምንታይ ደኣ ኸምዙይ ገበርካና? እንሆ ኣነን ኣቦኻን ተጨኒቕና ኽንደልየካ ቐኒና በለቶ። 49ንሱ ድማ ንምንታይሞ ትደልዩኒ? ኣብቲ ገዛ ኣቦይ ክህሉ ኸም ዝግብአኒዶ ኣይትፈልጡን ኢኹም? በሎም። 50ንሳቶም ግና ነቲ ዝበሎም ዘረባ ኣየስተውዓልዎን። 51ምስኣቶም ወሪዱ ናብ ናዝሬት ከደ፤ ይእዘዞምውን ነበረ፤ እኖኡ ድማ ነዝ ዂሉ ነገር ኣብ ልባ ተዓቝሮ ነበረት። 52ኢየሱስ ድማ ኣብ ቅድሚ እግዚኣብሔርን ሰብን ብጥበብን ብቑመትን ብጸጋን ዓበየ። 1ኢየሱስ ብምልኣት መንፈስ ቅዱስ ካብ ዮርዳኖስ ተመለሰ፤ ብመንፈስ ተመሪሑ ድማ ናብ በረኻ ኸደ። 2ኣብኡ ድማ ብዲያብሎስ ነርብዓ መዓልቲ ተፈተነ። በተን መዓልትታት እቲኣተን ምንም ኣይበልዐን፤ እተን መዓልትታት እቲኣተን ምስ ተወድኣ ጠመየ። 3ዲያብሎስ ድማ ወዲ እግዚኣብሔር እንተ ኾይንካስ እስኪ እዝ እምኒ እዙይ እንጀራ ክኸውን ኣዝዝ! በሎ። 4ኢየሱስ ከዓ ሰብ ካብ እግዚኣብሔር ብዝወጽእ ቃል ኲሉ ደኣ እምበር ብእንጀራ ጥራሕ ኣይነብርን እዩ› ዝብል ተጽሒፉ ኣሎ ኢሉ መለሰሉ። 5ዲያብሎስ ድማ ናብ ነዊኅ እምባ ኣደየቦ፤ ንመንግሥታት ኲሉ ዓለምውን ከም ቅጽበት ዓይኒ ኣርኣዮ። 6- 7ሽዑ ዲያብሎስ እዝ ሥልጣን እዙይን ክብርን ንዝደለኹ ኽህቦ ንኣይ ስለ ዝተውሃበኒ እንተሰጊድካለይ ንኣኻ ኽህበካ እየ፤ ዂሉ ድማ ናትካ ክኸውን እዩ በሎ። 8ኢየሱስ ከዓ ንእግዚኣብሔር ኣምላኽካ ስገድ፤ ንእኡ በይኑ ድማ ኣምልኽ!› ዝብል ተጽሒፉ ኣሎ ኢሉ መለሰሉ። 9ዲያብሎስ ከዓ ናብ ኢየሩሳሌም ወሲዱ ኣብ ገምገም ጕልላት ቤተ መቕደስ ደው ኣበሎ፤ ወዲ እግዚኣብሔር እንተ ድኣ ኾይንካስ እስኪ ኻብዙይ ንታሕቲ ተወርወር። 10 ምእንቲ ኽሕልዉኻ መላእኽቱ ኽእዝዘልካ እዩ፤ 11እግርኻ ብእምኒ ኸይትዕንቀፍውን በእዳዎም ከልዕሉኻ እዮም› ዝብል ተጽሒፉ ኣሎሞ በሎ። 12ኢየሱስ ድማ ንእግዚኣብሔር ኣምላኽካ ኣይትፈታተኖ› ዝብል ድማ ኣሎ ኢሉ መለሰሉ። 13ሽዑ ዲያብሎስ ፈተናኡ ዂሉ ምስ ወድአ ንጊዜኡ ኃደጎ። 14ኢየሱስ ብኃይሊ መንፈስ ቅዱስ ናብ ገሊላ ተመለሰ፤ ዝናኡውን ኣብ ኲሉ እቲ ኸባቢ ተሰምዐ። 15ንሱ ኸዓ ኣብ ቤተ ጸሎት ኣይሁድ ኣትዩ ይምህር ነበረ፤ ብትምህርቱ ድማ ዂሎም ይድነቑን የመስግንዎን ነበሩ። 16ናብታ ዝዓበየላ ናብ ናዝሬት ድማ ኸደ፤ ብመዓልቲ ሰንበት ከዓ ኸምቲ ልማዱ ናብ ቤተ ጸሎት ኣይሁድ ኣተወ፤ ከንብብውን ተሥአ። 17መጽሓፍ ነቢይ ኢሳይያስ ድማ ሃብዎ፤ ነቲ መጽሓፍ እንተ ቐልዖ ኸዓ ኸምዙይ ዝብል ዝተጽሓፎ ኽፍሊ ረኸበ፦ 18 ስለዙይ መንፈስ እግዚኣብሔር ኣብ ልዕለይ ኣሎ፤ ንድኻታት ከብሥሮም ቀብአኒ፤ ንእሱራት ዝፍትሑሉ ንዕውራት ምርኣይ ንግፉዓት ምውፃእ ሓራ ኸብሥር 19ንኅርይቲ ዓመት እግዚኣብሔርውን ክሰብኽ ለኣኸኒ። 20ነቲ መጽሓፍ ዓጺፉ ነቲ ኣገልጋሊ ሂብዎ ተቐመጠ፤ እቶም ኣብታ ቤተ ጸሎት ኣይሁድ ዝነበሩ ዂሎም ኣዒንቶም ኣትኲሮም ይጥምትዎ ነበሩ። 21ሽዑ ናይዚ መጽሓፍ እዙይ ቃል ሎሚ ኣብ ቅድሜኹም ተፈጸመ ኽብሎም ጀመረ። 22እቶም ዝሰምዕዎ ዂላቶም በቲ ኻብ ኣፉ ዝወፅእ ዝነበረ ጸጋ ዝመልኦ ቓላት ተደኒቖም እዙይ እቲ ወዲ ዮሴፍዶ ኣይኮነን? በሉ። 23ኢየሱስ ድማ ኣታ ሓኪም ቅድም ንርእስኻ ፈውስ› ዝብል ምስላ ኸም እትምስሉለይ ከምኡውን ከምቲ ኣብ ቅፍርናሆም ጌርካዮ ተብሂሉ ዝሰማዕናዮ ኣብ ዓድኻውን ግበር ክትብሉኒ ኢኹም በሎም። 24ኣስዒቡ ኸዓ ነቢይ ኣብ ዓዱኸቶ ኸም ዘይኸብር እማን እብለኩም ኣለኹ። 25ብዘመን ኤልያስ እቲ ሰማይ ሠለስተ ዓመትን ሽዱሽተ ወርኅን ዝተዓጽወሉ ኣብ ኲላ እታ ምድሪ ብርቱዕ ጥሜት ዝኾነሉ እዋን ኣብ እስራኤል ብዙኃት መበለታት ከም ዝነበራ እማን እብለኩም ኣለኹ። 26እንተኾነ ኤልያስ ናብታ ኣብ ሰራጵታ ናይ ሲዶና እትርከብ ሓንቲ መበለት ድኣ እምበር ካብኣተን ናብ ሓንቲ እኳ ኣይተልኣኸን። 27ብዘመን ነቢይ ኤልሳዕውን ኣብ እስራኤል ብዙኃት ለምጻማት ነይሮም እንተኾነ እንትርፊ እቲ ሶርያዊ ንእማን ኻብኣቶምስ ሓደኳ ኣይነጽሀን በሎም። 28እቶም ኣብታ ቤተ ጸሎት ኣይሁድ ዝነበሩ ዂሎም ነዙይ ምስ ሰምዑ የመና ተቖጥዑ ። 29ሽዑ ተሢኦም ካብ ዓዲ ናብ ወፃኢ ኣውፅእዎ። ከጽድፍዎውን ዓዶም ተሠሪሓትሉ ናብ ዝነበረት ገምገም እምባ ወሰድዎ። 30ንሱ ግና ብማእኸሎም ሓሊፉ ኸደ። 31ድኅርዙይ ናብ ቅፍርናሆም ከተማ ገሊላ ወረደ፤ ብሰንበትውን ይምህሮም ነበረ። 32ቃሉ ብሥልጣን ስለ ዝነበረ ድማ ብትምህርቱ ተገረሙ። 33ኣብታ ቤተ ጸሎት ኣይሁድ ድማ ጋኔን ንሱውን ርኹስ መንፈስ ዝኃደሮ ሰብኣይ ነበረ ብዓብዪ ድምፂ 34 ናይ ናዝሬት ኢየሱስ ንስኻ ምሳና እንታይ ኣለካ? ክተጥፍአናዶ መጺእኻ? መን ምዃንካ እፈልጥ እየ፤ ንስኻ ናይ እግዚኣብሔር ቅዱስ ኢኻ እናበለ ኣእወየ። 35ኢየሱስ ግና ስቕ በል! ካብኡውን ውፃእ! ኢሉ ገሠጾ። እቲ ጋኔን ድማ ነቲ ሰብኣይ ኣብ ማእኸሎም ጻሕ ኣቢሉ ኣውደቖ፤ እንተይጐድኦውን ካብኡ ወፀ። 36ኲሎም ከዓ ተገረሙ፤ ንስንሳቶም እዝ ነገር እዙይ እንታይ እዩ? ንርኹሳት መናፍስቲ ብኃይልን ሥልጣንን ይእዝዞም፤ ንሳቶምውን ይወፁ እናበሉ ተዘራረቡ። 37ዝናኡ ድማ ኣብቲ ኣብ ከባቢኡ ዘሎ ዂሉ ቑሸታት ተሰምዐ። 38ኢየሱስ ካብ ቤተ ጸሎት ኣይሁድ ወፂኡ ናብ እንዳ ስምዖን ኣተወ። ሓማት ስምዖን ብርቱዕ ረስኒ ሓሚማ ስለ ዝነበረት ብዛዕብኣውን ለመንዎ። 39ኢየሱስ ከዓ ኣብ ጥቓኣ ደው ኢሉ ነቲ ረስና ገሠጾ፤ እቲ ረስናውን ኃደጋ፤ ሽዑ ንሽዑ ተሢኣ ኸዓ ኣገልገለቶም። 40ፀሓይ ክትዓርብ እንተላ ድማ ንዂሎም እቶም በብዓይነቱ ዝኾነ ሕማም ዝነበሮም ናብኡ ኣምጽእዎም። ንሱ ድማ ኣብ ነፍስ ወከፎም ኢዱ እናኣንበረ ኣሕወዮም። 41ብዙኃት ኣጋንንቲውን ዓው ኢሎም ንስኻ ክርስቶስ ወዲ እግዚኣብሔር ኢኻ እናበሉ ኻብ ብዙኃት ሰባት ይወፁ ነበሩ። ንሱ ግና ገሠፆም፤ ክርስቶስ ምዃኑ ስለ ዝፈለጡውን ንኽዛረቡ ኣይፈቐደሎምን። 42ምስ ወግሐ ኢየሱስ ካብኡ ወፂኡ ናብ ጽምዊ ቦታ ኸደ፤ እቶም ሕዝቢ ኸዓ ይደልይዎ ነበሩ ናብኡ መጺኦምውን ካብኣቶም ኃሊፉ ኸይኸይድ ኂዞም ኣቖምዎ። 43ንሱ ግና ንኻልኦት ዓድታት ድማ ብሥራት መንግሥቲ እግዚኣብሔር ክሰብከለን ኣለኒ፤ ምእንትዙይ እየ ዝተልኣኽኩ እሞ በሎም። 44ኣብ ይሁዳ ኣብ ዘለዋ ኣብያተ ጸሎት ኣይሁድ ከዓ ይሰብኽ ነበረ። 1ብዙኃት ሕዝቢ ቓል እግዚኣብሔር ክሰምዑ ናብኡ እናተደፋፍኡ እንተለዉ ኢየሱስ ኣብ ገምገም ባሕሪ ጌንሴሬጥ ደው ኢሉ ነበረ። 2ኣብቲ ገምገም ባሕሪ ኸዓ ኽልተ ጃልባታት ደው ኢለን ረአየ፤ እቶም ኣሥገርቲ ዓሣ ድማ ካብኣተን ወሪዶም መርበቦም የሓጽቡ ነበሩ። 3ካብተን ጃልባታት ኣብ ሓንቲአን ኣብታ ናይ ስምዖን ጃልባ ደይቡ ኻብ ምድሪ ቑሩብ ኣርሕቅ ከብላ ጠየቖ። ኣብታ ጃልባ ተቐሚጡ ድማ ነቶም ሕዝቢ ይምህሮም ነበረ። 4ትምህርቱ ምስ ወድአ ኸዓ ንስምዖን ናብቲ ዓሚቝ ባሕሪ ቅርብ በል እሞ ዓሣ ኽተሥግሩ መርበብኩም ኣውርዱ በሎ። 5ስምዖን ድማ መምህር! ምሉእ ለይቲ ፅዒርና ዝኃዝናዮ የብልናን፤ ከም ቃልካ ግና ነዝ መርበብ አውርዶ ኣለኹ ኢሉ መለሰሉ። 6ከምኡ ምስ ገበሩ ኸዓ እቲ መርበቦም ክሳዕ ዝብተኽ ብዙኃት ዓሣታት ኃዙ። 7ነቶም ኣብታ ኻልአይቲ ጃልባ ዝነበሩ ብጾቶም መጺኦም ክሕግዝዎም ጸውዕዎም። መጺኦም ድማ ኽልቲአን ጃልባታት ንምስጣም ክሳዕ ዝቐርባ መልእወን። 8ስምዖን ጴጥሮስ ነዙይ ምስ ረአየ ኣብ ብርኪ ኢየሱስ ተደፊኡ ጐይታይ! ኣነ ኃጥእ ሰብ እየ እሞ ካባይ ርሕቕ በል በሎ። 9እዙይ ከዓ ንሱን ኲሎም እቶም ምስኡ ዝነበሩን በቲ ኸሥግሩ እንተለዉ ዝኃዝዎ ዓሣ ስለ ዝተገረሙ እዩ። 10ከምኡውን እቶም ብጾት ስምዖን ዝነበሩ ደቂ ዘብዴዎስ ያዕቆብን ዮሓንስን ተገረሙ። ኢየሱስ ከዓ ንስምዖን ኣይትፍራኅ! ካብ ሕዚ ንደኃር ኣሥጋሪ ሰብ ክትከውን ኢኻ በሎ። 11ንሳቶም ከዓ ጃልባታቶም ናብ ምድሪ ኣውፂኦም ንዂሉ ኃዲጎም ተኸተልዎ። 12ኢየሱስ ካብተን ከተማታት ኣብ ሓንቲአን እንተሎ እንሆ ኲሉ ሰብነቱ ለምጺ ዝኃዞ ሓደ ሰብኣይ ናብኡ መጸ፤ ንኢየሱስ ምስ ረአዮ ድማ ብግምባሩ ተደፊኡ ጐይታይ እንተ ፈቒድካስ ክተንጽሀኒ ትኽእል ኢኻ ኢሉ ለመኖ። 13ኢየሱስ ድማ ኢዱ ዘርጊሑ ፍቓደይ እዩ፤ ንጻህ! ኢሉ ዳህሰሶ፤ እቲ ለምጺ ዝኃዞ ሰብ ድማ ሽዑ ንሽዑ ሓወየ። 14ንሱ ኸዓ ኪድ ርእስኻ ንኻህን ኣርኢ፤ ስለ ዝነጻህኻ ድማ ንኣኣቶም ምስክር ምእንቲ ክኾኖም ከምቲ ሙሴ ዝኣዘዞ መሥዋዕቲ ኣቕርብ እምበር ንሓደኳ ኣይትንገር ኢሉ ኣዘዞ። 15ዝናኡ ግና የመና ገኒኑ ተሰምዐ፤ ብዙኃት ሕዝቢውን ክሰምዕዎን ካብ ሕማሞም ክፍወሱን ናብኡ ተኣከቡ። 16ንሱ ግና ናብ ጽምዊ ቦታ ኸይዱ ይጽሊ ነበረ። 17ካብ ዕለታት ሓደ መዓልቲ ኢየሱስ ክምህር እንተሎ ኻብ ኲሉ ዓድታት ገሊላን ይሁዳን ካብ ኢየሩሳሌምን ዝመጹ ፈሪሳውያንን መምህራን ሕግን ኣብኡ ተቐሚጦም ነበሩ፤ እቲ ሕሙማት ዘሕውየሉ ኃይሊ እግዚኣብሔር ምስኡ ነበረ። 18እንሆ ኸዓ ሰባት ሓደ መፃጕዕ ሰብኣይ ብዓራት ፆይሮም ናብኡ ኣምጽኡ፤ ኣብ ገዛ ኣእትዮምውን ንኽፍውሶ ኣብ ቅድሚኡ ኸንብርዎ ይደልዩ ነበሩ። 19ካብ ብዝኂ ሰብ ዝተልዓለ ኸመይ ገይሮም ከም ዘእትውዎ ምስ ተሸገሩ ናብ ናሕሲ ደየቡ እሞ ነቲ ሠርወ ኣልዒሎም ምስ ዓራቱ ናብ ውሽጢ ገዛ ኣውሪዶም ኣብ ቅድሚ ኢየሱስ ኣንበርዎ። 20ኢየሱስ ከዓ እምነቶም ርእዩ ኣታ ሰብኣይ! ኃጢኣትካ ተኃዲጉልካ እዩ በሎ። 21መምህራን ሕግን ፈሪሳውያንን ግና እዝ ንእግዚኣብሔር ዝጸርፍ ዘሎ መን እዩ? ብዘይ ሓደ እግዚኣብሔርከ ኃጢኣት ክኃድግ ዝኽእል መን እዩ? እናበሉ ኽሓስቡ ጀመሩ። 22ኢየሱስ ሓሳባቶም ፈሊጡ ኸምዙይ በሎም፦ ስለምንታይ ብልብኹም ከምዙይ ኢልኩም ትሓስቡ? 23ኣየናይ ይቐልል? ኃጢኣትካ ተኃዲጉልካ እዩ› ምባልዶ ወይ ተሢእኻ ኺድ› ምባል? 24እምበኣር ወዲ ሰብ ኣብ ምድሪ ኃጢኣት ክኃድግ ሥልጣን ከም ዘለዎ ምእንቲ ኽትፈልጡ ኢሉ ነቲ መፃጕዕ ንኣኻ ግና እብለካ ኣለኹ ተሥእ እሞ ዓራትካ ተሸኪምካ ናብ ገዛኻ ኺድ! በሎ። 25ንሱ ድማ ሽዑ ንሽዑ ኣብ ቅድሚኦም ብድድ ኢሉ ነታ ደቂሱላ ዝነበረ ዓራት ተሸኪሙ ንእግዚኣብሔር እናመስገነ ናብ ገዝኡ ኸደ። 26ኲሎም ድማ ተገረሙ፤ ፍርኃትውን ኃደሮም፤ ሎምስ ዘደንቕ ነገር ርኢና እናበሉ ንእግዚኣብሔር ኣመስገንዎ። 27ድኅርዙይ ካብኡ ምስ ወፀ ሌዊ ንዝብሃል ተቐባሊ ቐረጽ ኣብ መቐበል ቀረጽ ተቐሚጡ ረአየ እሞ ተኸተለኒ! በሎ 28ተሢኡ ኸዓ ንዂሉ ኃዲጉ ተኸተሎ። 29ሌዊ ድማ ንኢየሱስ ኣብ ገዝኡ ዓብዪ ምሳሕ ገበረሉ፤ ብዙኃት ተቐበልቲ ቐረጽን ካልኦት ሰባትን ምስኣቶም ኣብ ማእዲ ተቐሚጦም ነበሩ። 30መምህራን ሕግን ፈሪሳውያንን ድማ ንደቀ መዛሙርቱ ስለምንታይ ምስ ተቐበልቲ ቐረጽን ኃጥኣንን ትበልዑ ን ትሰትዩን ኣለኹም? እናበሉ ኣጕረምረሙ። 31ኢየሱስ ከዓ ንሓኪም ሕሙማት እምበር ጥዑ ያት ኣይደልይዎን እዮም። 32ንኃጥኣን ናብ ንስሓ እምበር ንጻድቃን ክጽውዕ ኣይመጻእኹን ኢሉ መለሰሎም። 33ንሳቶም ድማ ደቀ መዛሙርት ዮሓንስ ብዙኅ ጊዜ ይጾሙ፤ ጸሎትውን ይገብሩ፤ ደቀ መዛሙርት ፈሪሳውያንውን ከምኡ ደቀ መዛሙርትኻ ግና ስለምንታይ ይበልዑ ን ይሰትዩን በልዎ። 34ኢየሱስ ከዓ ኣዕርኽቲ መርዓዊ እቲ መርዓዊ ምስኣቶም እንተሎ ኽጾሙ ኣይኽእሉን። 35ግና እቲ መርዓዊ ኻብኣቶም ዝውሰደሉ ጊዜ ኽመጽእ እዩሞ ሽዑ በተን መዓልትታት እቲኣተን ክጾሙ እዮም በሎም። 36ከምዙይ ኢሉ ድማ መሰለሎም ሓድሽ ቊራጽ መልገባ ኣብ ብላይ ክዳን ዝልግብ ሓደኳ የለን፤ እንተ ኾይኑውን እቲ ሓድሽ መልገባ ምስቲ ብላይ ስለ ዘይሰማማዕ እቲ ሓድሽ ቊራጽ መልገባ ነቲ ብላይ ይቐዶ። 37ንሓድሽ ወይኒውን ኣብ ብላይ ሓርቢ ዝመልእ የለን፤ እንተ ኾይኑውን እቲ ሓድሽ ወይኒ ነቲ ሐርቢ ይቐዶ፤ እቲ ወይኒውን ይፈስስ፤ እቲ ሐርቢ ድማ ይበላሾ። 38ንሓድሽ ወይንስ ኣብ ሓድሽ ሓርቢ እዮም ዝመልእዎ። 39ከራሚ ወይኒ እናሰተየ ነቲ ኸራሚ ወይኒ ደኣ ጥዑ ም ይብል እምበር ሓድሽ ወይኒ ዝደሊ የለን። 1ኢየሱስ ብሰንበት ብማእኸል ዝሩእ ገራሁ ኽኃልፍ እንተሎ ደቀ መዛሙርቱ ሸዊት እናቐንጠቡ በእዳዎም እናሓሰዩ ኽበልዑ ጀመሩ። 2ካብ ፈሪሳውያን ገሊኦም ስለምንታይ ብሰንበት ክግበር ዘይግባእ ትገብሩ ኣለኹም? በልዎም። 3- 4ኢየሱስ ድማ ዳዊት ንሱን እቶም ምስኡ ዝነበሩን ምስ ጠመዩ እንታይ ድዩ ዝገበረ? ናብ ቤተ እግዚኣብሔር ከም ዝኣተወ እሞ ንኻህናት ጥራሕ እምበር ካልእ ክበልዖ ዘይግባእ ኅብስተ ቝርባን ወሲዱ ኸም ዝበልዐ ነቶም ምስኡ ዝነበሩውን ከም ዝሃቦም ኣየንበብኩምን ዲኹም? ኢሉ መለሰሎም። 5 ወዲ ሰብ ጐይታ ሰንበት እዩ ድማ በሎም። 6ብኻልእ ሰንበት ድማ ኢየሱስ ናብ ቤተ ጸሎት ኣይሁድ ኣትዩ መሃረ፤ ኣብኡውን የማነይቲ ኢዱ ዝሰለለት ሰብ ነበረ። 7መምህራን ሕግን ፈሪሳውያንን ከዓ መኽሰሲ ምእንቲ ኽረኽቡሉ ብሰንበት እንተሕወዮ ኢሎም ይጸናጸንዎ ነበሩ። 8ንሱ ግና ሓሳባቶም ፈሊጡ ነቲ ኢዱ ዝሰለለት ሰብኣይ ተሥእ እሞ ኣብ ማእኸል ደው በል! በሎ። ንሱውን ተሢኡ ደው በለ። 9ኢየሱስ ከዓ እስኪ ኽጥይቐኩም፦ ብሰንበት ጽቡቕ ምግባርዶ ወይ ክፉእ ምግባር ነፍሲ ምድኃንዶ ወይ ምቕታል ይግባእ? በሎም። 10ንዂሎም እቶም ኣብ ዙርያኡ ዝነበሩ እናጠመተ ነቲ ሰብኣይ ኢድካ ዘርግሕ! በሎ፤ ንሱ ኸዓ ዘርግሐ፤ እታ ኢዱውን ሓወየት፤ ከምታ ኻልአይታውን ኮነት። 11ንሳቶም ግና የመና ተናደዱ፤ ንኢየሱስ እንታይ ከም ዝገብርዎ ድማ ንስንሳቶም ተማኸሩ። 12ኢየሱስ በተን መዓልትታት እቲኣተን ክጽሊ ናብ እምባ ደየበ፤ ምሉእ ለይቲ ናብ እግዚኣብሔር ክጽሊ ኃደረ። 13ምስ ወግሐ ንደቀ መዛሙርቱ ናብኡ ጸውዖም፤ ካብኣቶም ድማ ዓሠርተ ኽልተ መረጸ፤ ሓዋርያት ኢሉ ድማ ሰመዮም፦ 14ንሳቶም ከዓ እቲ ጴጥሮስ ኢሉ ዝሰመዮ ስምዖንን እንድርያስ ኃዉን ያዕቆብን ዮሓንስን ፊልጶስን በርተሎሜዎስን 15ማቴዎስን ቶማስን ያዕቆብ ወዲ እልፍዮስን እቲ ቐናኢ ዝተብሃለ ስምዖንን 16ይሁዳ ወዲ ያዕቆብን እቲ ኣኅሊፉ ዝሃቦ ይሁዳ ኣስቆሮታውን ነበሩ። 17ኢየሱስ ምስኣቶም ወሪዱ ድማ ለጥ ኣብ ዝበለ መይዳ ደው በለ፤ ብዙኃት ካብ ደቀ መዛሙርቱን ብዙኅ ሕዝቢ ድማ ኻብ ኲሉ ይሁዳን ኢየሩሳሌምን ካብ ገምገም ባሕሪ ጢሮስን ሲዶናን 18ምእንቲ ኽሰምዕዎን ካብ ሕማሞም ምእንቲ ኽፍወሱን ናብኡ መጹ። እቶም ብርኹሳት መናፍስቲ ዝሳቐዩ ዝነበሩውን ሓወዩ። 19ካብኡ ኃይሊ ወፂኡ ንዂሎም የሕውዮም ስለ ዝነበረ ዂሎም እቶም ሕዝቢ ኽነኽእዎ ይደልዩ ነበሩ። 20ንሱ ግና ናብ ደቀ መዛሙርቱ እናጠመተ ኸምዙይ በለ፦ ኣቱም ድኻታት መንግሥቲ እግዚኣብሔር ንኣኻትኩም እያ እሞ ብፁዓን ኢኹም። ኣቱም ሕዚ እትጠምዩ ኽትጸግቡ ኢኹም እሞ ብፁዓን ኢኹም። 21ኣቱም ሕዚ እትበኽዩ ክትስሕቑ ኢኹም እሞ ብፁዓን ኢኹም። 22ሰባት ምእንቲ ወዲ ሰብ እንተ ጸልኡኹም እንተ ፈለዩኹም እንተ ጸረፉኹም ንስምኩምውን እንተነወርዎ ብፁዓን ኢኹም። 23እንሆ ኣቦታቶም ድማ ንነቢያት ከምኡ ይገብርዎም ነይሮም እዮም እሞ ዓስብኹም ኣብ ሰማይ ብዙኅ ስለ ዝኾነ በታ መዓልቲ እቲኣ ደስ ይበልኩም፤ ብሓጐስውን ዝለሉ። 24ኣቱም ሃብታማት ግና ሓጐስኩም ወዲእኹም ኢኹም እሞ ወይለኹም! 25ኣቱም ሕዚ እትጸግቡ ኽትጠምዩ ኢኹም እሞ ወይለኹም! ኣቱም ሕዚ እትስሕቑ ክትበኽዩን ክትኃዝኑን ኢኹም እሞ ወይለኹም! 26ኲሉ ሰብ ጽቡቕ እንተተዛረበልኩም ወይለኹም! ኣቦታቶም ንሓሰውቲ ነቢያት ከምኡ ይገብሩሎም ነይሮም እዮምሞ። 27 ኣነ ግና ንኣኻትኩም ንትሰምዑ ኒ እብለኩም ኣለኹ፦ ጸላእትኹም ፍተዉ፤ ንዝጸልኡኹም ድማ ጽቡቕ ግበሩ። 28ንዝረግሙኹም መርቑ ምእንቲ እቶም ዝብድሉኹም ጸልዩ። 29መትልሕኻ ንዝጸፍዐካ እታ ኻልአይታውን አዙረሉ፤ ነጸላኻ ንዘኅደገካ እጀ ጠባብካውን ኣይትኽልኣዮ። 30ንዝለመነካ ሃብ፤ ገንዘብካ ንዝወሰደውን ምለሰለይ ኣይትበሎ። 31ከምቲ ሰባት ክገብሩልኩም እትደልይዎ ንስኻትኩም ከዓ ኸምኡ ግበሩሎም። 32 ንዝፈትዉኹም ጥራሕ እንተ ፈተኹም ደኣ እንታይ ዓስቢ ኣለኩም? ኃጥኣንውን ንዝፈትውዎምስ ይፈትዉ እዮም። 33ሠናይ ንዝገብሩልኩም ጥራሕ ሠናይ እንተ ገበርኩምከ እንታይ ዓስቢ ኣለኩም? ከምኡስ ኃጥኣንውን ይገብሩ እዮም። 34ክፈድየኩም ንትጽበይዎ እንተለቃሕኹምከ እንታይ ዓስቢ ኣለኩም? ኃጥኣንውን ንኃጥኣን ክንድቲ ዘለቅሕዎም ክፍደዩ የለቅሕዎም እዮም። 35ንስኻትኩም ግና ጸላእትኹም ኣፍቅሩ፤ ሠናይውን ግበሩ፤ ክትፍደዩ እንተይተጸበኹም ኣለቅሑ። እግዚኣብሔር ንዘየመስግኑን፤ ንሕሱማትን ርህሩህ እዩ እሞ ዓስብኹም ብዙኅ ክኸውን እዩ፤ ውሉድ እቲ ልዑ ልውን ክትኮኑ ኢኹም። 36ከምቲ ሰማያዊ ኣቦኹም ርህሩህ ዝኾነ ንስኻትኩምውን ርህሩሃት ኩኑ። 37 ኣይትፍረዱ ኣይትፍረዱን ኢኹም፤ ኣይትዀንኑ ኣይትዂነኑን ድማ ኢኹም፤ ይቕረ በሉ ይቕረ ኽትበሃሉ ኢኹም። 38ሃቡ ክወሃበኩም እዩ፤ በቲ እትሰፍሩሉ መስፈሪ ኽስፈረልኩም እዩ፤ ብጽቡቕ መስፈሪ ዝመልአ ዝተፀቐጠ ዝተነነወ ኅልፍን ትርፍን ዝኾነ ኣብ ሕቝፍኹም ክወሃበኩም እዩ። 39መሊሱውን ብምስላ ኸምዙይ በሎም፦ ዕዉርዶ ንዕዉር ክመርሖ ይኽእል እዩ? ክልቲኦምከ ኣብ ጕድጓድ ኣይወድቁን ድዮም? 40ተምሃራይ ካብ መምህሩ ኣይበልጽን፤ ተምሂሩ ዝወድአ ዂሉ ግና ኸም መምህሩ እዩ ዝኸውን። 41 ኣብ ዓይንኻ ዘሎ ጕንዲ እንተይረአኻ ኣብ ዓይኒ ኃውካ ዘሎ መንገፍ ንምንታይ ትርኢ? 42ወይ ንስኻ ኣብ ዓይንኻ ዘሎ ጕንዲ ዘይትርእስ ንኃውካ ኣታ ኃወይ ነቲ ኣብ ዓይንኻ ዘሎ መንገፍ እስኪ ኸውፅአልካ› ኽትብሎዶ ትኽእል? ኣታ ግብዝ! ቅድም ነቲ ኣብ ዓይንኻ ዘሎ ጕንዲ ኣውፅእ እሞ ብድኅሪኡ ነቲ ኣብ ዓይኒ ኃውካ ዘሎ መንገፍ ንምውፃእ ኣጽሪኻ ኽትርኢ ኢኻ። 43 ሕማቕ ፍረ ዝፈሪ ጽቡቕ ኦም የለን፤ ወይ ከዓ ጽቡቕ ፍረ ዝፈሪ ሕማቕ ኦም የለን። 44በለስ ካብ እሾኽ ኣይእረን፤ ወይኒውን ካብ ኣሜከላ ኣይቕንጠብን እዩ፤ ኲሉ ኦም ብፍሪኡ እዩ ዝፍለጥ። 45ኣፍ ድማ ካብ ምልኣት ልቢ እዩ ዝዛረብ እሞ እቲ ሕያዋይ ሰብ ካብቲ ሠናይ መዝገብ ልቡ ሠናይ ነገር የውፅእ፤ እቲ ኽፉእ ሰብ ድማ ካብቲ ኽፉእ መዝገብ ልቡ ኽፉእ እዩ ዘውፅእ። 46 ነቲ ኣነ ዝብሎ ዘይትገብሩስ ስለምንታይ ኢኹም ጐይታይ ጐይታይ! እትብሉኒ? 47እቲ ናባይ ዝመጽእን ንቓለይ ሰሚዑ ዝገብሮን ኲሉ ንመን ከም ዝመስል ከርእየኩም እየ። 48ንሱ ገዝኡ ኽሠርሕ እንተሎ ኣዕሚቑ ዝዀዓተን መሠረቱውን ኣብ ኰዂሒ ዝሠረተን ሰብ እዩ ዝመስል። ብርቱዕ ውሕጅ መጺኡ ነቲ ገዛ ደፍኦ፤ ብጽኑዕ ስለ ዝተነደቐ ግና ኽነቓነቕ ኣይከኣለን። 49እቲ ንቓለይ ሰሚዑ ዘይገብሮ ግና ገዝኡ ብዘይ መሠረት ኣብ ምድሪ ዝሠርሐ ሰብ እዩ ዝመስል፤ እቲ ውሕጅ ደፍኦ፤ ሽዑ ንሽዑ ውን ወደቐ፤ ኣወዳድቓ እቲ ገዛ ኸዓ ዓብዪ ኾነ። 