የቤኒሻንጉል ጉሙዝ ክልል ባለፉት 6 ወራት በተለያዩ የስራ ዘርፎች ለተሰማሩ ኢንተርፕራይዞች የ28 ነጥብ 8 ሚሊዮን ብር የገበያ ትስስር መፍጠሩ ተገለጸ፡፡ በክልሉ የስራ እድል ፈጠራና ኢንተርፕራይዞች ልማት ዳይሬክተር አቶ ፈቃዱ ተሰማ እንደገለጹት የገበያ ትስስሩን ለመፍጠር ትኩረት ተሰጥቶ የተሰራ ሲሆን ኢንተርፕራይዞቹ በክልሉና ከክልሉ ዉጪ በሚዘጋጁ ባዛሮች ላይ ተሳትፈው ምርታቸውን እንዲያስተዋውቁ ተደርጓል፡፡ በተጨማሪም ባለፉት 6 ወራት በከተማ 140 በገጠር ደግሞ 113 ኢንተርፕራይዞች ማቋቋም የተቻለ ሲሆን በዚህም ለ6 ሺህ 4 መቶ 42 ዜጎች የስራ እድል እንደተፈጠረም አቶ ፈቃዱ አስረድተዋል፡፡ ለወጣቶች የስራ እድል ከመፍጠረት አንጻር መንግስት ለክልሉ ከፈቀደው 113 ሚሊዮን ብር የተዘዋዋሪ በጀት ላይ 56 ነጥብ 4 ሚሊዮን ብሩ የተለቀቀ ሲሆን ከዚህ ውስጥ 38 ነጥብ 9 ሚሊዮኑ መሰራጨቱም ተገልጿል፡፡ የዓለም የውሃ ቀን በኢትዮጵያ ለሁለተኛ ጊዜ ተከበረ ። የአገር አቀፍ ደረጃ ለ25ኛ ጊዜ እየተከበረ ያለውን የዓለም የውሃ ቀንን የኢትዮጵያ ውሃ ቴክኖሎጂ ኢንስቲትዩት ከውሃ ፣ መስኖና ኤሌክትሪክ ሚኒስቴር እና አጋር ድርጅቶች ጋር በመተባባር በተለያዩ ዝግጅቶች ተከብሯል ። በዛሬው ዕለት በኢትዮጵያ ውሃ ቴክኖሎጂ ኢንስቲትዩት ቅጥር ግቢ ውስጥ በተከበረው የዓለም የውሃ ቀን በዓል ላይ የውሃ ፣ መስኖና ኤሌክትሪክ ሚኒስትር ዲኤታ አቶ ከበደ ገርባ በክብር እንግድነት ተገኝተዋል ። አቶ ከበደ ገርባ በዓሉ ላይ ባደረጉት ንግግር እንደገለጹት የዓለም የውሃ ቀን በዓል ሲከበር በዓለምም ሆነ በሃገራችን ያለውን የህዝብ ቁጥርና ዕድገት በማሰብነው ብለዋል ። በኢትዮጵያም ሆነ በዓለም የኢንዱስትሪ መስፋፋት እንዲሁም የዓለም የአየር ንብረት መለዋወጥ ጋር ተያይዞ እየተከሰተ ያለውን የውሃ እጥረትና ብክለት ለመከላከል ና ለመቋቋም አገራት በጋራ መሥራት እንዳለባቸው አቶ ከበደ ጥሪ አቅርበዋል ። የዓለም የውሃ ቀንን ምክንያት በማድረግም በኢትዮጵያ የውሃ ቴክኖሎጂ ኢንስቲትዩት ግቢ ውስጥ የተገነባውና በኢትዮጵያና ጃፓን መንግሥት ትብብር የተሠራው የሠልጣኞች ማደሪያ ህንጻ ተመርቋል ። በኢትዮጵያ የጃፓን አምባሳደር ተወካይ አኪራ ኡቺዳ የሠልጣኞች ማደሪያ ህንጻ መመረቁን አስመልክተው ባደረጉት ንግግር እንደገለጹትም በ54 ሚሊዮን ብር ወጪ የተገነባው ማዕከል ኢንስቲትዩቱ የሚያካሄደው የሥልጠና መርሃ ግብር የተሳካ እንዲሆን ትልቅ ሚና ይጫወታል ብለዋል ። በተጨማሪም በ11 ወራት ውስጥ ግንባታውን ለማጠናቀቅ የታሰበውን የሞሮኮ ንጉስ መሐመድ 6ኛ የዘላቂ ልማት ፋውንዴሽን ግንባታን በኢንስቲትዩቱ ቅጥር ግቢው ውስጥ የማስጀመር ሥራም ተከናውኗል ። የሳውዲ አረቢያ ልዑል አልጋ ወራሽ ሞሃመድ ቢን ሰልማን ከአሜሪካ ጋር በሁለትዮሽ ዲፕሎማሲያዊና ኢንቨስትመንት ጉዳዮች ላይ መክረዋል ። ልዑል አልጋ ወራሹ ከአሜሪካው ፕሬዝዳንት ዶናልድ ትራምፕ ጋር በሁለትዮሽ ዲፕሎማሲያዊና የኢንቨስትመንት ጉዳዮች መክረዋል። ከዛም ባለፈ ልዑሉ በሁለት ሳምንት የአሜሪካ ቆይታቸው ከፖለቲከኞችና የቢዝነስ ሰዎች ጋር ምክክር እንደሚያደርጉ ይጠበቃል። የሳውዲው ልዑል አልጋ ወራሽ ሞሃመድ ቢን ሳልማን የአልጋ ወራሽነቱን መንበር ከተቆናጠጡ ጊዜ ጀምሮ ሳውዲ በሁሉም ረገድ የተሻለች እንድትሆን ደፋ ቀና ማለታቸውን ገፍተውበታል። ይህንን አላማቸውን ለማሳካትም ከተለያዩ ሀገራት ጋር በፖለቲካው፣ በኢኮኖሚውና በወታደራዊ ጉዳዮች በትብብር ለመሥራት በተለያዩ ሀገራት ጉብኝት እያካሄዱ ይገኛሉ ። አልጋ ወራሹ በመጀመሪያው የኋይት ሀውስ ጉዟቸዉ ከአሜሪካዉ ፕሬዝዳንት ዶናልድ ትራምፕ ጋር በወታደራዊ ጉዳዮች፣ የሳውዲ ባለሃብቶች በአሜሪካ ስላላቸዉ ኢንቨስትመንትና በደህንነት ጉዳዮች ለመተባበር መምከራቸው ተገልጿል። ፕሬዝዳንት ትራምፕ በቅርብ ወራት ሳውዲ ያጋጠማት የፖለቲካ ችግር ቢኖርም የ32 አመቱ ልዑል አልጋ ወራሽ የወሰዷቸዉ እርምጃዎችና ያመጧቸዉ ለዉጦች መልካም መሆናቸውን አንስተዋል። ዶናልድ ትራምፕ ከዉይይታቸዉ በኋላ በሰጡት መግለጫ “አሁን በሀገራቱ መካከል ያለዉ ግንኙነት ምናልባትም ከዚህ ቀደም በነበረዉ መልኩ በመልካምነቱ ቀጥሏል፤ እናም ከዚህም የተሻለ እንደሚሆን ተስፋዬ ነዉ፤ በሀገራችን ውስጥ በርካታ ኢንቨስትመንቶች እየተፈጠሩ ይገኛሉ፣ ይህ ደግሞ ለሠራተኞቻችንና ለህዝባችን የሥራን እድልን የሚፈጥር ሆኗል” ብለዋል። ፕሬዝዳንት ትራምፕ ሳውዲ የአሜሪካን ወታደራዊ መሣሪያዎች ምን ያክል ሸማች እንደሆነች የሚያሳይ መረጃንም አውጥተው ሀገሪቱ ከመርከቦችና ሚሳየሎች እስከ አውሮፕላኖችና የውጊያ ተሸከርካሪዎች ያሉ መሳሪያዎችን በብዛት እንደምትገዛ አሳይተዋል። ሳውዲ አረቢያ ባለጸጋ ሀገር ስለሆነች ሀብቷን ለአሜሪካ እንደምታካፍል እናስባለን፤ ይህ የሚሆነዉ ደግሞ የስራ እድሎችን በመፍጠርና ዘመናዊ የሆኑትን ወታደራዊ መሣሪያዎቻችንን በመግዛት እንደሚሆን ተስፋ አለን ብለዋል ። ኤምቢኤስ በሚል ምህፃረ ቃል የሚታወቁትና በእድሜም ቢሆን ከዶናልድ ትራምፕ በ39 አመታት የሚያንሱት ልዑል አልጋ ወራሽ ሞሃመድ ቢን ሳልማን፣ ስለ ሁለቱ ሀገራት ታሪካዊ አጋርነት ሲያወሱ “ከመካከለኛዉ ምስራቅ ሳውዲ አንጋፋዋ የአሜሪካ አጋር ነች፣ በፖለቲካዉ፣ በኢኮኖሚዉና በደህንነት ጉዳዮች 80 አመታትን የዘለቀ ወዳጅነትን የመሰረትን በመሆናችንም የግንኙነታችን መሠረት ጥልቅና ታላቅ ነዉ” ብለዋል ። ሁለቱ መሪዎች ባለፈዉ አመት ባደረጉት ስምምነት ሳዉዲ 200 ቢሊየን የአሜሪካ ዶላር የሚገመት ኢንቨስትመንት በአሜሪካ ፈሰስ እንድታደርግና ግዙፍ ወታደራዊ መሳሪያዎችንም ከአሜሪካ እንድትሸምት የሚያስችላትን ስምምነት ይፋ ማድረጋቸዉ ይታወሳል። ሆኖም ልዑል አልጋ ወራሹ በማክሰኞዉ ውይይታቸዉ በሀገራቱ መካከል የሚኖረዉ የኢንቨስትመንት ትብብር ቀድሞ ከታሰበዉ በእጥፍ አድጎ 400 ቢሊየን የአሜሪካ ዶላር እንደሚሆን ለፕሬዝዳንት ትራምፕ ገልጸዉላቸዋል። የአልጀዚራዉ ከፍተኛ የፖለቲካ ተንታኝ ማርዋን ቢሻራ ለልዑል አልጋ ወራሹ ስለተደረገዉ አቀባበል ይናገራል። ወቅታዊዉ የሳዉዲ ሁኔታ መልካም ባለሆነበት በዚህን ወቅት ለልዑል አልጋ ወራሹ የተደረገዉ አቀባበል በፖለቲካዊ አተያይ ሲቃኝ የአሜሪካዉ ፕሬዝዳንት ልዑል አልጋ ወራሹን ለአሜሪካ ህዝብ ለማስተዋወቅ መጣራቸውን የሚያሳይ መሆኑን ገልጿል። የልዑል አልጋ ወራሹ አመጣጥ በንግድ ስምነቶችና በመሳሪያ ግዥ ረገድ ልዑሉ ያላቸውን ቁርጠኝነትና ታማኝነት ለአሜሪካ ለማሳየት ፍልገዉ ቢሆንም ሆኖም ከዉይይቱ ስትራቴጂካዊ ወሳኝነት አንፃር ጉዳዩ ከንግድና ኢንቨስትመንት ትብብርም ባለፈም አሜሪካና ሳውዲ በማበር ከኢራን በተቃራኒ መቆማቸውን ለማሳየት የፈለጉበት እንደሆነም ነዉ የአልጀዚራዉ ሰዉ የጠቆመዉ። ፕሬዝዳንት ትራምፕ በውይይታቸው ሳውዲ በአረብ ባህረ ሰላጤ ከኳታር ጋር የተከሰተውን ቀውስ መፍትሄ እንድታበጅለት ልዑል አልጋ ወራሹ ላይ ግፊት እንደሚያደርጉም ይጠበቃል። ማንነታቸዉ ያልተገለጸ የኋይት ሀዉስ ባለስልጣን አሉት እንደተባለዉ ፕሬዝዳንት ትራምፕ ከአረብ ባህረ ሰላጤ ሀገራት መሪዎች ጋር በቀጣዩ ግንቦት ለመሰባሰብ ተስፋን መሰነቃቸዉ ነዉ የተነገረዉ። እንደ ሳዉዲ አረቢያ፣ የተባበሩት አረብ ኢምሬቶች፣ ባህሬንና ግብፅ ያሉ የባህረ ሰላጤዉ ሀገራት ቃታር ሽብርተኝነትንና ሽብርተኞችን ትደግፋለች በሚል ከሀገሪቱ ጋር ያላቸዉን ዲፕሎማሲያዊ ግንኙነት እኤአ በሰኔ 5 2017 መቋረጣቸው የሚታወስ ሲሆን፣ ሆኖም ኳታር የሀገራቱን ክስ መሰረት የሌለዉ አሉባልታ ነዉ ማለቷ አይዘነጋም። አሜሪካም በሀገራቱ መካከል የተፈጠረዉን አለመግባባት ለመፍታት ሀገራቱ እንዲወያዩ በተደጋጋሚ ጥሪ ስታደርግ ቆይታለች። የልዑል አልጋ ወራሹ የአሜሪካ ጉብኝት ፕሬዝዳንት ዶናልድ ትራምፕ በቀጣዮቹ ወራት ከባህረ ሰላጤው ሀገራት ጋር ለማድረግ ካሰቧቸዉ የሁለትዮሽ ስብሰባዎች መካከል ቀዳሚዉ እንደሆነ ተነግሯል። ልዑሉ ለሁለት ሳምንት በአሜሪካ ቆይታ የሚኖራቸው ሲሆን በቆይታቸውም ከፖለቲከኞችና የቢዝነስ ሰዎች ጋር ይመክራሉ ተብሏል። በዚህም ሀገራቸው በአሜሪካዊያን ዘንድ ያላትን ምስል ለማጉላት ጥረት እንደሚያደርጉ ተንታኞች ገልጸዋል። የሶሪያ የእርስ በእርስ ጦርነት ከተጀመረ ሰባተኛ ዓመት መድፈኑ ተገለጸ ። በጦርነቱ 400 ሺህ ዜጎች ለህልፈት ሲዳረጉ ከ12 ሚሊዮን በላይ ዜጎች ቤት ንብረታቸውን ጥለው ተሰደዋል፡፡ ከሶስት ዓመታት በፊት እኤአ በ2015 የክረምት ወቅት ላይ የሶሪያው ፕሬዝዳንት በሽር አላሳድ ከፍተኛ ጭንቀት ላይ የደረሱበት ወቅት ነበር፡፡ ወታደራዊ ኃይሎቹ በበርካታ አቅጣጫዎች የሶሪያ አማጽያንን በመዋጋት ሥራ የተጠመዱበትም ወቅት ነበር፡፡ አላሳድ ሥልጣናቸው አጣብቂኝ ውስጥ ገብቶባቸው የእስላማዊ አማጺ ቡድኖች በርካታ የሶሪያ ቁልፍ ሥፍራዎችን በመያዝ አሁን አበቃላቸው ያስባለበትም ወቅት ነበር ይህ ወቅት፡፡ የኢራን ብሄራዊ ንቅናቄ ኃይል ኮማንደር ጄኔራል ቃሲም ሶሌይማኒ ወደ ሞስኮ ያቀናሉ፡፡ የኢራን መንግስት ደጋፊ ታጣቂዎች እና የሌባኖሱ ሄዝቦላ ከበሽር አላሳድ ጎን ቆሞ ቢዋጋም ነገሮች ከባድ መሆናቸውንም ለክሬምሊን ቤተ መንግስት አስረዱ፡፡ ይህቺ ነጥብም የሁሉም ነገር መቀየሪያ ነጥብ ሆነች፡፡ የጄኔራል ሶሌይማኒ የሞስኮ ስብሰባም ስምምነት ላይ ሲደርስ ለሶሪያ አማጽያን ጥፋትን ለበሽር አላሳድ መንግስት ተስፋን ሠጥቶ ነበር ። የሶሪያ ምድር ሩብ ያህሉን እንኳ ግዛት መቆጣጠር ተስኖት ሁሉ ነገር ከእጂ ላይ ሊያመልጥ ከቋፍ የደረሰው የአላሳድ መንግስትም የሶሪያን ትልቋን ከተማ አሌፖን በማጣት በሁሉም አቅጣጫ የተከበበች መዲናዋ ደማስቆን ላለማጣት ብቻ መዋጋት ሆነ፡፡ ዋሽንግተን የሶሪያ አማጽያን እንደምታስታጥቅ ሞስኮም ለወዳጅዋ አላሳድ ወታደር ተዋጊ ሄሊኮፕተሮቿን ወደ ሶሪያ ላከች፡፡ በመስከረም 2015ቱ የተባበሩት መንግስታት ድርጅት ስብሰባ ላይ በመካከለኛው ምስራቅ ሰላምና ዴሞክራሲን አሰፍናለሁ የምዕራባውያን ጣልቃ ገብነት አመጽና ድህነትን፤ ጥፋትና የሰብዓዊ መብት ጥሰትን የቀጠናው መገለጫ አደረጉ ሲሉ ፕሬዝዳንት ቪላድሚር ፑቲን ክሳቸውን አቀረቡ፡፡ በወቅቱ በሶሪያ አማጽያን ላይ ቦምብ የሚያዘንቡ የሩሲያ ጄቶች ሶሪያ ደረሱ፡፡ የሩሲያው ፕሬዝዳንት ቪላድሚር ፑቲን አሸባሪዎችን እዋጋለሁ በሚል ዋሽንግተን ያስታጠቀቻቸውን ሁሉ ወደ መደምሰስ እርምጃ ገቡ፡፡ በአሜሪካ እና ገልፍ ሀገራት የሚደገፉት የሶሪያ አማጽያን የሞስኮን ክንድ የሚቋቋሙበትም ኃይል አጡ፡፡ የሶሪያ ሲቪሎች ሞት፣ ስደት እና የማህበራዊ ተቋማት ውድመት ግን ቀጥሎ ለሶሪያውያን ትርፉ ስቃይ ሆነ፡፡ የኦባማ አስተዳደር በሶሪያ ያስታጠቀው ጠመንጃም በአክራሪዎች እጅ በመግባቱ የሶሪያውያን ሌላኛው ማሰቃያ ሆነ፡፡ እኤአ በ2016 አጋማሽ በኢራን እና ሄዝቮላ የተደገፈው የአላሳድ መንግስት የሩሲያ ኃያል ክንድ ሲጨመርለት አሌፖን ጨምሮ ሌሎች ከእጁ አምልጦ የነበሩትን ግዛቶች መልሶ ለመያዝ በቃ፡፡ ሩሲያ ጦርነቱን ከተቀላቀለች በኋላ 48 ሺህ ወታደሮቿን በማሳተፍ 71 ሺህ የአየር ጥቃቶችን ስለመፈጸሟ የሩሲያ ጦር መሪው ቫለሪ ግራሲሞቭ ለሲኤንኤን ተናገሩ፡፡ የሶሪያ ሲቪል ዜጎች የሚበዙበት በመሆኑ ከጦርነት ነጻ መሆን አለባቸው የተባሉ እንደ ኢድሊብ እና ግሁታ ያሉ ስፍራዎች ውስጥ አሸባሪዎች ተሰግስገዋል ያለችው ሞስኮ እስካሁን ድብደባዋን ከሰማይና ምድር እንደገፋችበት ስትቀጥል ከሞት አፋፍ ላይ ደርሶ የነበረው የአላሳድ መንግስት ጡንቻ አማጺያኑ ላይ እንዲፈረጥም ከማድረግ ውጭ የሶሪያውያንን ሞት እና ስደት ለማስቆም ተስኖት እንደቀጠለ ነው፡፡ በኢራን፣ ቱርክና ሩሲያ የሚደገፈው የሶሪያው በሽር አላሳድ መንግስት ምንም እንኳን የአክራሪነት አቋም ከሚያንጸባሪቁ የሶሪያ አማጽያን ሙሉ የሀገሪቷን ግዛቶች መልሶ ቁጥጥሩ ስር ለማስገባት እየተንገዳገደ ቢገኝም ሶሪያውያኑ ሰባተኛ ዓመቱን በደፈነው የእርስ በእርስ ጦርነት ያተረፉት ቁም ነገር የዜጎች ሞትና ስደት፤ የሀብት ውድመትና እና የሰብዓዊ መብት ጥሰትን ብቻ ነው፡፡ ሶሪያ እንዲህ የዜጎቿን ግማሽ ያህሉን በስደት አጥታ 400 ሺህዎቹን ደግሞ የአፈር እራት አድርጋለች፡፡ አማጽያን ከትሞባቸዋል በተባሉ የምስራቅ ግሁታ እና አፍሪን ግዛቶችም ሞትና ስደቱ አሁንም እንደቀጠለ ነው፡፡( ምንጭ: ሲኤን ኤንና ሲቢኤስ) ግብፅ የተበበሩት መንግስታት ድርጅት ለፍልስጤማውያን አፋጣኝ የእርዳታ አቅርቦት መደረግ እንዳለበት አሳስባለች፡፡ የግብፅ ውጪ ጉዳይ ሚኒስትር ሳሚ ሹክሪ በእስራኤልና ፍልስጤም ግጭት አፋጣኝ የሰብአዊ እርዳታ እንደሚያስፈልግ አሳስበዋል፡፡ ሹክሪ በአሁኑ ሰዓት በፍልስጤም ያለው የሰብአዊ መብት ጥሰቱ አሳሳቢ ከመሆኑም በላይ የተባበሩት መንግስታት ድርጅት ችግሩን ለመቅረፍ የወሰደው እርምጃ እዚህ ግባ የሚባል እንዳልሆነ ተናግረዋል፡፡ ግብፅ አሜሪካ ለስደተኞቹ የምታቀርበውን እርዳታ ማቋረጧን ተከትሎ ጆርዳንና ስዊድን የተሳተፉበት ኮንፍረንስ በሮም አዘጋጅታለች፡፡ መላው አለም ለፍልስጤማውያን እጁን ሊዘረጋ እንደሚገባ ሹክሪ በመድረኩ አስተጋብተዋል፡፡ በአካባቢው ያለው አለመረጋገጋት ለሰላም እጦትና ሰብአዊ መብት ጥሰት ምክንያት ከመሆኑ ጋር ተያይዞ አፋጣኝ ምላሽ ይገባልም ብለዋል፡፡ የተባበሩት መንግስታት ድርጅት ለፍልስጤማውያን እርዳታ አቅራቢ ኤጀንሲ የጤና፤ የትምህርትና ማህበራዊ አገልግሎት እያቀረበ ሲሆን ድጋፉን የሚሹ ፍልስጤማውያን በአሁን ሰዓት በዌስት ባንክ፤ በጋዛ ሰርጥ፤ጆርዳን፤ሶርያ እንዲሁም ሌባኖን ድንበር ተሸሽገው ይገኛሉ፡፡ ለስደተኞቹ የመንግስታቱ ደርጅት አባል ሀገራት በፍቃደኝነት ከሚያደርጉት እርዳታ በተጨማሪ አስቀድሞ አሜሪካ በልገሳው ከፍተኛ ድርሻ እንደነበራት ይታወሳል፡፡ አለም አቀፍ የሰብዊ መብት ተሟጋች ድርጅቶች የፍልጤምን ጉዳይ ችላ የሚሉት ከሆነ በእስራኤልና ፍልስጤም ድንበር አካባቢ የሚደረገውን ዜጎችን መልሶ ማስፈር ሂደት ከባድ እንደሚሆን ሹክሪ አበክረው ገልፀዋል፡፡ አያይዘውም በሁለቱ ሀገራት መካከል ያለውን ውዝግብ ለመፍታት ሁሉም ባለድርሻ ነው ብለዋል ። አያይዘውም አሜሪካ ሀያልነቷን እና ያላትን ተደማጭነት አስታካ ያቆመችውን እርዳታ መቀጠል እልፍ ሲልም ሰብአዊ መብትን በተመለከተም ልትሰራ ይገባል ሲሉ ሹክሪ ለዋሺንግተን ጥሪ አቅርበዋል ። በኮፍረንሱ የፍልስጤማውያንን ድጋፍ በተመለከተ የሚያስተባብረው የመንግስታቱ ድርጅት ኤጀንሲ ከተለያዩ የአለም ሀገራት 100 ሚሊዮን ዶላር ማሰባሰቡን አስታውቋል፡፡ ሆኖም ሙሉ ድጋፍ ማድረግ የሚያስችለውን የ440 ሚሊዮን ዶላር በጀት ለማሳካት ፈተና እንደገጠመው አንስቷል፡፡ ለመንግስታቱ ደርጅት ድጋፍ ለማድረግ አስቀድመው ቃል የገቡ አስራ አንድ ሀገራትም ባፋጣኝ ድጋፋቸውን እንዲፈፅሙ ከወዲሁ ጥሪ አቅርበዋል፡፡ የሱዳኑ ፕሬዝዳንት ኦማር ሀሰን አልበሽር በዛሬው እለት በካይሮ ጉብኘት በማድረግ ላይ ይገኛሉ፡፡ ከግብፅ ፕሬዚዳንት ቢሮ የወጡ መረጃዎች እንደሚያመለክቱት ፕሬዚዳንት አብድል ፈታህ አልሲሲ በሁለቱ ሀገራት ግንኙነት ዙሪያ ከሱዳኑ አቻቸው ጋር ይመክራሉ፡፡ ሁለቱ መሪዎች ከሶስት ወራት በፊት በአዲስ አባባ በተደረገው የአፍሪካ ህብረት የመሪዎች ስብሰባ በውጪ ጉዳይ ሚኒስትሮቻቸው በኩል በደህንነትና ተያያዥ ጉዳዮች ላይ መምከራቸው ይታወሳል፡፡ የግብፅ የውጪ ጉዳይ ሚኒስትር ሳሚ ሽኩሪ በቅርቡ በደቡብ ሱዳንና ኬኒያ ይፋዊ የስራ ጉብኝት ማድረጋቸውም ይታወሳል፡፤ ይህ በእንዲህ እንዳለ ባሳለፍነው ሳምንት ሱዳን የግብፅና ኢትዮጵያን የውጪ ጉዳይና የመስኖ ሚኒስትሮችን ለሁለት ቀናት ለማነጋገር በመጪው መጋቢት 21 2010 ዓም ግብዣ አቅርባለች፡፡ /ሚድል ኢስት ሞኒተር/ ሱዳንና ግብፅ የሁለትዮሽ ግንኙነታቸውን ይበልጥ ለማሻሻልና ለማጠናከር መስማታቸው ተገለጸ ። የሱዳኑ ፕሬዝዳንት ኦማር ሃሰን አልበሽርም በሁለቱ ሀገራት ግንኙነትና በአባይ ወንዝ አጠቃቀም ዙሪያ ለመምከር ከሰኞ ጀምሮ በካይሮ በመምክር ላይ ይገኛሉ ። መሪዎቹ ከሁለትዮሽ ጉዳዮች ባለፈም ከኢትዮጵያ ጋር ስለሚደረገው የአባይ ወንዝ አጠቃቀምን የተመለከተ የሶስትዮሽ ውይይት ላይም መምከራቸው ነው የተነገረው። የግብፅና የሱዳን መሪዎች የሁለትዮሽ ግንኙነታቸውን ለማጠናከርና በአባይ ወንዝ ጉዳይ ላይ ከኢትዮጵያ ጋር የገቡትን የሶስትዮሽ ትብብር ለማጠናከር እንደሚሰሩ ከስምምነት ላይ ደርሰዋል። የሱዳኑ ፕሬዝዳንት ኦማር ሀሰን አልበሽር ሰኞ እለት በግብፅ መዲና ካይሮ ተገኝተዉ ለሁለተኛ ግዜ የግብፅ ፕሬዝዳንት ለመሆን ከሚወዳደሩት ፕሬዝዳንት አብዱለፈታህ አልሲሲ ጋር መክረዋል። አልበሽር ስለ ጉብኝታቸው ሲናገሩ ተግባቢው ሰው አልሲሲ ዳግም ፕሬዝዳንት ሆነው ለመመረጥ ከቀናት በኋላ ለሚያደርጉት ምርጫ ድጋፌን ለመስጠት በካይሮ ተገኘሁ ሲሉ ተደምጠዋል። በርግጥ ሀገራቱ ከቀናት በፊት በመገናኛ ብዙሃኖቻቸው በኩል ሰጣ ገባ ውስጥ ነበሩ። በተለይ ደግሞ ግብፅ በሊቢያ ባለው ቀውስ እጇ እንዳለበት መነገሩ፣ የዳርፉር አማፂያንን በመደገፍ በምስራቃዊ ሱዳን አደጋ ለመጣል ማሴሯና እንደ ምክንያት የተጠቀሱ ጉዳዮች ናቸው። በተጨማሪም ግብጽ ከኤርትራ ጋር ማበሯ ብሎም በታላቁ የኢትዮጵያ ህዳሴ ግድብ ላይ ጥቃት ለማድረስ ስትዝት መቆየቷ በሀገሪቱ ላይ የሚነሱ ክሶች እንዲበራከቱ አድርጓል ተብሏል ። እነዚህ ጉዳዮች ደግሞ ሱዳንን ሳያስቀይሟት እንዳልቀሩ ይነገራል። መሪዎቹ የአንድ ቀን ውይይታቸውን ካጠናቀቁ በኋላ ለብዙሃን መገናኛዎች በሠጡት መግለጫ ቀድሞ በሀገራቱ መካከል ሲነሱ የነበሩ አሉባልታዎችንና መጠራጠሮችን በማስወገድ በጋራ የእድገት ጉዳዮች ላይ እንደሚሠሩና ሀገራቱን የሚያስተሳስሩ ፕሮጀክቶችን ለመቀየስ መስማማታቸውን ገልፀዋል። የግብፁ ፕሬዝዳንት አል ሲሲም በሀገራቱ መካከል ታሪካዊና ለአመታት የዘለቀ ግንኙነት መኖሩን ገልጸዉ፣ ትስስራችን የማይበጠስና ጠንካራ ነዉ፤ የሱዳን ደህንነት የግብፅ ደህንነት ነዉ፤ የግብፅ ደህንነትም በተመሳሳይ የሱዳን ደህንነት ነዉ ብለዋል። አልሲሲ አክለዉም ከፕሬዝዳንት አልበሽር ጋር በነበራቸዉ ቆይታ በጋራ ችግሮቻቸው ላይ መምከራቸዉንና፣ በተጨማሪም ሀገራቱ በኃይል አቅርቦት፣ በመጓጓዣ አገልግሎት፣ በመሠረተ ልማትና በአባይ ወንዝ ጉዳይ ዙሪያ በጋራ ለመስራት መስማማታቸውን ጠቁመዋል። የፕሬዝዳንት አልሲሲ ተወካይ እንዳሉትም መሪዎቹ ከሁለትዮሽ ጉዳዮቻቸው ባለፈ ታላቁ የኢትዮጵያ ህዳሴ ግድብን አስመልክቶ ግድቡ የሶስቱንም ሀገራት ጥቅም ያስጠበቀ እንዲሆን የሚደረገው የሶስዮሽ ውይይት እንዲቀጥልም ከስምምነት መድረሳቸውን አንስተዋል። “በናይል ወንዝ ጉዳይ ከስምምነት ላይ ለመድረስ ከኢትዮጵያዊያን ወንድሞቻችን ጋር በጋራ እንሰራለን፤ ይህም የጋራ ተጠቃሚነትን የሚያረጋግጥና ማንኛውንም አካል የማይጎዳ ይሆናል “ብለዋል። የሶስቱ ሀገራት መሪዎች በአባይ ጉዳይ ላይ ባለፈው ጥር የሶስቱንም ሀገራትና ህዝቦች ጥቅም ባልጎዳ መልኩ በጋራ ለመሥራት መስማማታቸው የሚታወስ ነው። ፕሬዝዳንት አልበሽርም ልክ እንደ አልሲሲ ሁሉ ስለውይይታቸዉ ዝርዝር መረጃን ከመስጠት ይልቅ ቁጥብነትን መርጠዋል። ሆኖም ግን በአባይ ወንዝ ዙሪያ ባሉ ጉዳዮች ላይ ከስምምነት ለመድረስ ሁለቱም ሀገራት የፖለቲካ ቁርጠኝነታቸው ከፍተኛ እንደሆነና ሀገራቱን በሚያወዛግቡ የሃላዬብ የድንበር ጉዳይ ላይ ለማስራት መወሰናቸውን አፅዕኖት ሰጥተውታል። ፕሬዝዳንት አልበሽር አክለውም ከግብፁ አቻቻው ጋር የነበራቸው ውይይት መልካምና የሀገራቱን የጋራ መግባባት ከፍ ያደረገ እንደሆነ ጠቁመዉ፣ ውይይቱ ወደፊት ሀገራቱ በሁሉም ጉዳዮች ዙሪያ በትብብር እንዲሰሩ ጥርጊያዉን ያቀና መሆኑን ገልፀዋል። “ቀጠናዉ ያለበትን ችግር እያስተዋልን ነዉ። ፈጣሪ የተመሰገነ ይሁንና እኛ ከዚህ ሁሉ ችግሮች ነፃ ነን። ሆኖም ይህ እንዲቀጥል ካሻን በመካከላችን ያለው ትብብርና ምክክር በሁሉም ረገድ ሊቀጥል ይገባዋል” ሲሉም አክለዋል። ለአብነትም በሊቢያ ያለዉን ወቅታዊ ሁኔታ ደጋግመዉ ሲያነሱ ተደምጣዋል። በአልበሽር የተመራዉ የልዑካን ቡድን ግብፅ ሲደርስ የውጭ ጉዳይ ሚንስትሩን ኢብራሂም ጋንዱርንና የስለላና ደህንነት ኃላፊውን ሳላህ ጎሽን አስከትሎ እንደነበር ተነግሯል።( ምንጭ: ሱዳን ትሪቢውን) በምስራቅ አፍሪካ ስምጥ ሸለቆ  እየተብላላ የሚገኘው እሳተ ገሞራ በሚያደርሰው የመሬት መሰንጠቅ ቀጣናው ለሁለት ሊከፈል ይችላል ሲሉ የስነ ምህዳር ባለሙያዎች ተናግረዋል፡፡ በኬንያ ለዚሁ ማሳያ የሆነ ከባድ የመሬት መሰንጠቅ ተከስቷል፡፡ ለኬንያ መሬት መሰንጠቅ አደጋ የመሬት የታችኛው ክፍል መነቃነቅ እና እሳተ ጎመራ ውስጥ ውስጡን የሚያደርገው እንቅስቃሴ ምክንያት ነው ተብሏል፡፡ የስነ ምህዳር ባለሙያው ዴቭድ አዴድ በኬንያ ያለው ከባድ እና ተከታታይ ዝናብ ለመሬት መሰንጠቁ በዋና ምክንያትነት ሊጠቀስ አይችልም ብለዋል፡፡ ባለሙያው በምስራቅ አፍሪካ ስምጥ ሸለቆ አከባቢ የሚታየው የእሳተ ጎመራ እንቅስቃሴ ከአሁኑ በጥናት ምላሽ ማግኘት ይኖርበታል አለበለዚያ አደጋ ማስከተሉ የማይቀር ነው ባይ ናቸው፡፡ ባለፈው ሳምንት የጀመረው ይህ የመሬት መሰንጠንቅ ግምቱ ያልታወቀ ነገር ግን ሰፊ ቦታን ያካለለሲሆን በደቡባዊ ምዕራብ የአገሪቱ ክፍል እንዲከሰት ምክንያት ሆኗል፡፡ አፍረካ በቀጣይ ሚሊየን አመታት ውስጥ ለሁለት እየተከፈለች እንደሆነ የሚነግረን እና በአከባቢው የሚኖሩ ሰዎችን እንቅስቃሴ የሚገታ  መሆኑ የስምጥ ሸለቆው መሰንጠቅ አደጋዎች ናቸው፡፡ የአንድ አርሶ አደር የእርሻ መሬት ላይመለስ ለሁለት መሰንጠቅ የውሃ አቅርቦት መቋረጥ እና ከፍተኛ የትራፊክ እንቅስቃሴ የነበረባቸው የኬንያ መንገዶች ከጥቅም ውጭ መሆን አገሪቱ ላይ የተከሰተው የመሬት መሰንጠቅን ተከትሎ የተስተዋሉ እውነታዎች ናቸው፡፡ የተፈጥሮ ክስተቱ ሰዎች በእንቅስቃሴያቸው ሁሉ ጥንቃቄ እንዲያደርጉ የኬንያን መንግስት አስገድዶታል፡፡ የአገሪቱ የመንገድ ጥገና ባለስልጣን ሀላፊ ጁጉና ጋቲቱ ሰዎች እንቅስቃሴው ጥንቃቄ የተሞላበት እንዲሆን አስጠንቅቀናል መንገድ በተሰነጠቀ ቁጥር ደግሞ ቁጥር ጥገና ለማድረግ ማሽኖቻችን ዝግጁ እንዲሆኑ አድርገናል ብለዋል፡፡ የመሬት መሰንጠቁ በዚህ የሚቀጥል ከሆነ መድረሻው የት እንደሆነ ማወቅ አሳሳቢ ጉዳይ እና አጓጓጊ ጥያቄ ነው፡፡ ስፋቱ እስከ 20 ሜትር የተገመተው የመሬት መሰንጠቅ ጥልቀቱን ያለቴክኖሎጂ እግዛበተፈጥሮ አይን ብቻ  የተሰነጠቀውን መሬት መጨረሻ ማየት አዳጋች መሆኑን ነው የስነ ምህዳር ባለሙያዎች ያስቀመጡት፡፡ ስለመሬት መሰንጠቁ ግን የስነ ምህዳር ባለሙያዎች በሁለት ነገር እርግጠኛ ሆነዋል፡፡ አንዱ የአፍሪካ ለሁለት መከፈል የሚሊየን አመታት እውነታ ስለመጀመሩ እና በምስራቅ አፍሪካ ስምጥ ሸለቆ የሚኖሩ ዜጎች በተፈጥሮ ክስተቱ የሚደርስባቸው ጉዳት እንደሚቀጥል ፡፡ ቢቢሲ እና በርካታ የኬንያ ብዙኋን መገናኛዎች ለጉዳዩ ሰፊ ትኩረት ሰጥተው ዘግበውታል፡፡ ማዕከሉ ዛሬ በሸራተን አዲስ ሆቴል በተካሄደ የብሮድካስት የፍቃድ አሰጣጥ ሥነ ሥርዓት ላይ ከኢትዮጵያ ብሮድካስት ባለስልጣን ጋር የቴሌቪዥን ስርጭት ፈቃድ ስምምነት ተፈራርሞ ፍቃደድ ተቀበለ፡፡ ከዋልታ በተጨማሪ ፋና ብሮድካስቲንግ ኮርፖሬት እና አርኪ ብሮድካስቲንግ ሰርቪስ በሀገሪቱ የመጀመሪያ የሆነውን የንግድ የቴሌቪዥን ስርጭት ፈቃድ ተቀብለዋል፡፡ ባለሥልጣኑ ከቴሌቭዥን ጣቢያዎች በተጨማሪ ዋን ላቭ ብሮድካስቲንግ ሰርቪስ(ሉሲ ሬዲዮ)፣ አርኪ ብሮድካስቲንግ ሰርቪስ(አሀዱ ሬዲዮ) እና ኤዲስቴለር ትሬዲንግ የኤፍ ኤም ሬዲዮ ፍቃድ ፈቃድ ሰጥቷል፡፡ የቴሌቭዥን ጣቢያዎችን ከአናሎግ ወደ ዲጂታል ቴክኖሎጂ ለማሸጋገር የሚደረገውን ጥረት ለማጠናከር ሴት ቶፕ ቦክስን በአገር ውስጥ ለማምረት ለጣና ኮሙኒኬሽን እና በብረታ ብረትና ኢንጂነሪንግ ኮርፖሬሽን የሃይ ቴክ ኢንጂነሪንግ ኢንዱስትሪ ፍቃድ ተሰጥቷል፡፡ ለሶስቱ የቴሌቭዥን ጣቢያዎች ባለፈው አመት ነሃሴ ወር ባለሥልጣኑ በሳተላይት የሚተላለፍ የንግድ የቴሌቪዥን ስርጭት ፈቃድ መሰጠቱ ይታወቃል፡፡ የኢትዮጵያ ህዝቦች አብዮታዊ ዴሞክራሲያዊ ግንባር /ኢህአዴግ/ ስራ አስፈፃሚ ኮሚቴ ስብሰባውን በድርጅቱ አመራር እና በብሄራዊ ድርጅቶቹ መካከል ጠንካራ ትስስር በሚፈጥር መልኩ እየተከናወነ መሆኑን የኢህአዴግ ፅህፈት ቤት ሀላፊ ገለፁ። ሀላፊው አቶ ሽፈራው ሽጉጤ ለፋና ብሮድካስቲንግ ኮርፖሬት እንደተናገሩት፥ ከእሁድ ጀምሮ የኢህአዴግ ስራ አስፈፃሚ ኮሚቴ ስብሰባውን በማካሄድ ላይ ይገኛል። ባለፉት አምስት ቀናትም እያንዳንዱ ብሄራዊ ድርጅት በታህሳሱ የኢህአዴግ ስራ አስፈፃሚ ኮሚቴ ስብሰባ ውሳኔዎችን ከየራሱ ተጨባጭ ሁኔታ እንዴት ወስዶ ራሱን እንደተመለከተ የቀረቡትን ሪፖርቶች ሲያይ ቆይቷል። እስካሁንም የሶስት ብሄራዊ ድርጅቶች ማዕከላዊ ኮሚቴዎች የላኳቸው ሪፖርቶች በዝርዝር መፈተሻቸውን ነው አቶ ሽፈራው ሽጉጤ የገለፁት። ቀሪው የአንድ ድርጅት ሪፖርትም በነገው እለት እንደሚታይ ጠቁመዋል። ባለፉት ቀናት የተካሄደው የብሄራዊ ድርጅቶች ሪፖርት ግምገማ በጣም ውጤታማ ነበር ያሉት አቶ ሽፈራው፥ ግምገማው የድርጅቱን አንድነት በሚያጠናከር መንገድ ተከናውኗል ብለዋል።