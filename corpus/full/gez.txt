በቀዳሚ ገብረ እግዚአብሔር ሰማየ ወምድረ። ወምድርሰ ኢታስተርኢ ወኢኮነት ድሉተ ወጽልመት መልዕልተ ቀላይ ወመንፈሰ እግዚአብሔር ይጼልል መልዕልተ ማይ። ወይቤ እግዚአብሔር ለይኩን ብርሃን ወኮነ ብርሃን። ወርእዮ እግዚአብሔር ለብርሃን ከመ ሠናይ ወፈለጠ እግዚአብሔር ማእከለ ብርሃን ወማእከለ ጽልመት። ወሰመዮ እግዚአብሔር ለብርሃን ዕለተ ወለጽልመት ሌሊተ ወኮነ ሌሊተ ወጸብሐ ወኮነ መዓልተ ፩። ወይቤ እግዚአብሔር ለይኩን ጠፈር ማእከለ ማይ ከመ ይፍልጥ ማእከለ ማይ ወኮነ ከማሁ። ወገብረ እግዚአብሔር ጠፈረ ወፈለጠ እግዚአብሔር ማእብለ ማይ ዘታሕተ ጠፈር ወማእከለ ማይ ዘመልዕልተ ጠፈር። ወሰመዮ እግዚአብሔር ለውእቱ ጠፈር ሰማየ ወርእየ እግዚአብሔር ከመ ሠናይ ወኮነ ሌሊተ ወጸብሐ ወኮነ ካልእተ ዕለተ። ወይቤ እግዚአብሔር ለይትጋባእ ማይ ዘመትሕተ ሰማይ ውስተ አሐዱ መካን ወያስተርኢ የብስ ወኮነ ከማሁ ውተጋብአ ማይ ውስተ ምእላዲሁ ወአስተርአየ የብስ። ወሰመዮ እግዚአብሔር ለየብስ ምድረ ወለምእላዲሁ ለማይ ሰመዮ ባሕረ ወርእየ እግዚአብሔር ከመ ሠናይ። ወይቤ እግዚአብሔር ለታብቍል ምድር ሐመልማለ ሣዕር ዘይዘራእ በበዘርኡ ወበበዘመዱ ወዘበበ አምሳሊሁ ወዕፀወ ዘይፈሪ ወይገብር ፋሬሁ ዘእምውስቴቱ ዘርኡ ዘይወጽእ ዘይከውን በበዘመዱ ዲበ ምድር ወኮነ ከማሁ። ወአውጽአት ምድር ሐመልማለ ሣዕር ዘይዘራእ ዘርኡ ዘበበዘመዱ ወበበአርአያሁ ወዕፀወ ዘይፈሪ ወይገብር ፍሬሁ ዘእምውስቴቱ ዘርእ ዘይከውን በበዘመዱ መልዕልተ ምድር ወርእየ እግዚአብሔር ከመ ሠናይ። ወኮነ ሌሊተ ወጸብሐ ወኮነ ሣልስተ ዕለት። ወይቤ እግዚአብሔር ይኩኑ ብርሃናት ውስተ ጠፈረ ሰማይ ከመ ያብርሁ ዲበ ምድር ወይፍልጡ ማእከለ ዕለት ወማእከለ ሌሊት ወይኩኑ ለተአምር ወለዘመን ወለመዋዕል ወለዓመታት። ወይኩኑ ለአብርሆ ውስተ ጠፈረ ሰማይ ከመ ያብርሁ ዲበ ምድር ወኮነ ከማሁ። ወገብረ እግዚአብሔር ብርሃናተ ክልኤተ ዐበይተ ዘየዐቢ ብርሃን ከመ ይምልክ መዐልተ ወዘይንእስ ብርሃን ከመ ይምልክ ሌሊተ ምስለ ከዋክብቲሁ። ወሤሞሙ እግዚአብሔር ውስተ ጠፈረ ሰማይ ከመ ያብርሁ ዲበ ምድር ወይኰንንዋ ለዕለት ወለሌሊትኒ ወይፍልጡ ማእከለ ሌሊት ወማእከለ ብርሃን ወርእየ እግዚአብሔር ከመ ሠናይ። ወኮነ ሌሊተ ወጸብሐ ወኮነ ራብዕተ ዕለተ። ወይቤ እግዚአብሔር ለታውጽእ ማይ ዘይትሐወስ ዘቦ መንፈሰ ሕይወት ወአዕዋፈ ዘይሠርር መልዕልተ ምድር ወመትሕት ሰማይ ወኮነ ከማሁ። ወገብረ እግዚአብሔር ዐናብርተ ዐበይተ ወኵሎ ነፍሰ ሕይወት ዘይትሐወስ ዘአውጽአ ማይ በበዘመዱ ወኵሎ ዖፈ ዘይሠርር በበዘመዱ ወርእየ እግዚአብሔር ከመ ሠናይ። ወባረኮሙ እግዚአብሔር ወይቤ ብዝኁ ወተባዝኁ ወምልእዋ ለምድር ወአዕዋፍኒ ይብዝኁ ውስተ ምድር። ወኮነ ሌሊተ ወጸብሐ ወኮነ ኃምስተ ዕለተ። ወይቤ እግዚአብሔር ለታውጽእ ምድር ዘመደ እንስሳ ወዘይትሐወስ ወአራዊተ ምድር ዘበበ ዘመዱ ወኮነ ከማሁ። ወገብረ እግዚአብሔር እንስሳ ዘበበ ዘመዱ ወኵሎ ዘይትሐወስ ውስተ ምድር በበዘመዱ ወአራዊተ ምድር በበዘመዱ ወርእየ እግዚአብሔር ከመ ሠናይ። ወይቤ እግዚአብሔር ንግበር ሰብአ በአርአያነ ወበአምሳሊነ ወይኰንን ዐሣተ ባሕር ወአራዊተ ምድር ወአዕዋፈ ሰማይ ወእንስሳሂ ወኵሎ ምድረ ወአራዊተ ዘይትሐወስ ዲበ ምድር። ወገብሮ እግዚአብሔር ለእጓለ እመሕያው በአምሳለ እግዚአብሔር ተባዕተ ወአንስተ ገብሮሙ። ወባረኮሙ እግዚአብሔር ወይቤሎሙ ብዝኁ ወተባዝኁ ወምልእዋ ለምድር ወቅንይዋ ወኰንንዎሙ ለዓሣተ ባሕር ወለአዕዋፈ ሰማይ ወለኵሉ እንስሳ ወለኵሉ ዘይትሐወስ ዲበ ምድር። ወይቤ እግዚአብሔር ናሁ ወሀብኩክሙ ኵሎ ሣዕረ ዘይዘራእ ወይበቍል በዘርኡ ተዘሪኦ ዲበ ኵሉ ምድር ወኵሉ ዕፀው ዘሀሎ ውስቴቱ ዘርኡ ዘይዘራእ በፍሬሁ ለክሙ ውእቱ መብልዕ ፤ ወለኵሉ አራዊተ ምድር ወለኵሉ አዕዋፈ ሰማይ ወለኵሉ ዘይትሐወስ ውስተ ምድር ዘቦ መንፈሰ ሕይወት ወኵሉ ሐመልማለ ሣዕር ይኩንክሙ መብልዐ ወኮነ ከማሁ። ወርእየ እግዚአብሔር ኵሎ ዘገብረ ከመ ጥቀ ሠናይ ወኮነ ሌሊተ ወጸብሐ ወኮነ ሳድስተ ዕለተ። ተፈጸመ ሰማይ ወምድር። ወኵሎ ዓለመ ፈጸመ እግዚአብሔር ገቢረ ግብሮ ወአዕረፈ እግዚአብሔር በሳብዕት ዕለት እምኵሉ ግብሩ። ወባረካ እግዚአብሔር ለዕለት ሳብዕት ወቀደሳ እስመ ባቲ አዕረፈ እምኵሉ ግብሩ ዘአኀዘ ይግበር እግዚአብሔር። ዛቲ መጽሐፍ እንተ ፍጥረተ ሰማይ ወምድር አመ ኮነት ዕለት እንተ ባቲ ገብረ እግዚአብሔር ሰማየ ወምድረ ፤ ወኵሉ ኀመልማለ ሐቅል እምቅድመ ይኩን በምድር ወኵሉ ኀመልማለ ምድር እምቅድመ ይብቈል እስመ ኢያዝነመ እግዚአብሔር ዲበ ምድር እምቅድመ ይትፈጠር እጓለ እመሕያው። አላ ነቀዐ ማይ የዐርግ ባሕቱ እምነ ምድር ወይሰቅያ ለየብስ ፡። ወገብሮ እግዚአብሔር ለሰብእ እምነ መሬተ ምድር ወነፍኀ ዲበ ገጹ መንፈሰ ሕይወት ወኮነ እጓለ እመሕያው ለመንፈሰ ሕይወት። ወተከለ እግዚአብሔር ውስተ ኤድም ገነተ ቅድመ መንገለ ጽባሕ ወሤሞ ህየ ለእጓለ እመሕያው ዘገብረ። ወአብቈለ ዓዲ እግዚአብሔር እምነ ምድር ኵሎ ዕፀወ ዘሠናይ ለበሊዕ ወሠናይ ለርእይ ወዕፀ ሕይወትኒ ማእከለ ገነት ወዕፀኒ ዘያርኢ ወያሌቡ ሠናየ ወእኩየ። ወፈለግ ይወጽእ እምነ ቅድሜሁ ከመ ይስቅያ ለገነት ወእምህየ ይትፈለጥ ለአርባዕቱ መኣዝነ ዓለም። ስሙ ለአሐዱ ፈለግ ፊሶን ውእቱ ዘየዐውድ ውስተ ኵሉ ምድረ ኤውላጦን ወህየ ኀበ ሀሎ ወርቅ። ወወርቃ ለይእቲ ምድር ሠናይ ወህየ ሀሎ ዕንቍ ዘየኀቱ ወዕንቍ ኀመልሚል። ወስሙ ለካልእ ፈለግ ጌዮን ውእቱ ዘየዐውድ ኵሎ ምድረ ኢትዮጵያ። ወፈለግ ሣልስ ጤግርስ ውእቱ ዘየሐውር ላዕለ ፋርስ ፤ ወፈለግ ራብዕ ውእቱ አፍራጥስ። ወነሥኦ እግዚአብሔር ለእጓለ እመሕያው ዘገብረ ወሤሞ ውስተ ገነት ከመ ይትገበራ ወይዕቀባ። ወአዘዞ እግዚአብሔር ለአዳም ወይቤሎ እምኵሉ ዕፅ ዘሀሎ ውስተ ገነት ብላዕ። ወእምዕፅሰ ዘያሌቡ ሠናየ ወእኩየ ኢትብላዕ እምኔሁ እስመ በዕለት እንተ ትበልዑ እምኔሁ ሞተ ትመውቱ። ወይቤ እግዚአብሔር ኢኮነ ሠናይ ለእጓለ እመሕያው ይንበር ባሕቲቱ ንግበር ሎቱ ቢጸ ዘይረድኦ። ወገብረ እግዚአብሔር ዓዲ አራዊተ ገዳም እምነ ምድር ኵሎ አራዊተ ገዳም ወኵሎ አዕዋፈ ሰማይ ወአምጽኦሙ ኀበ አዳም ከመ ይርአይ ወምንተ ይሰምዮሙ ወኵሎ ሰመዮሙ አዳም ለለነፍሰ ሕይወት ውእቱ ይኩን ስሞሙ። ወሰመዮሙ አዳም ኵሎ አስማቲሆሙ ለእንስሳ ወለአዕዋፈ ሰማይ ወለኵሉ አራዊተ ገዳም ወለአዳምሰ ኢተረክበ ረድኤቱ ዘከማሁ። ወፈነወ እግዚአብሔር ድቃሰ ላዕለ አዳም ወኖመ ወነሥአ አሐደ እምዐጽመ ገቦሁ ወመልአ ሥጋ መካና። ወነደቃ እግዚአብሔር ለይእቲ ዐጽመ ገቦ እንተ ነሥአ እምነ አዳም ወረሰያ ብእሲቶ ወአምጽአ ኀበ አዳም። ወይቤ አዳም ዝንቱ ውእቱ ዐጽም እምዐጽምየ ወሥጋ እምሥጋየ ዛቲ ለትኩነኒ ብእሲትየ እስመ እምታ ወጽአት ይእቲ። ወበእንተ ዝንቱ ይኅድግ ብእሲ አባሁ ወእሞ ወይትልዋ ለብእሲቱ ወይከውኑ ክልኤሆሙ አሐደ ሥጋ። ወሀለው አዳም ወብእሲቱ ዕራቃኒሆሙ ወኢየኀፍሩ። ወአርዌ ምድርሰ እምኵሉ ትጠብብ እምነ ኵሉ አርዌ ዘውስተ ምድር ዘገብረ እግዚአብሔር ወትቤላ አርዌ ምድር ለብእሲት ምንትኑ ውእቱ ዘይቤለክሙ እግዚአብሔር ኢትብልዑ እምዕፅ ዘውስተ ገነት። ወትቤላ ብእሲት ለአርዌ ምድር እምነ ዕፅ ዘይፈሪ ውስተ ገነት ንበልዕ። ወእምነ ፍሬ ዕፅሰ ባሕቱ ዘሀሎ ማእከለ ገነት ይቤለነ እግዚአብሔር ከመ ኢንብላዕ እምኔሁ ወከመ ኢንግስሶ ከመ ኢንሙት ይቤ። ወትቤላ አርዌ ምድር ለብእሲት አኮ ሞተ ዘትመውቱ። አላ እስመ ያአምር እግዚአብሔር ከመ አመ ዕለተ ትበልዑ እምኔሁ ይትፈታሕ አዕይንቲክሙ ወትከውኑ ከመ አማልክት ወታአምሩ ሠናየ ወእኩየ። ወሶበ ርእየት ብእሲት ከመ ሠናይ ዕፅ ለበሊዕ ወሠናይ ለአዕይንት ወለርእይ ወሠናየ ያጤይቅ ነሥአት ፍሬሁ ወበልዐት ወወሀበቶ ለብእሲሃ ምስሌሃ ወበልዑ። ወተፈትሐ አዕይንቲሆሙ ለክልኤሆሙ ወአእመሩ ከመ ዕራቃኒሆሙ እሙንቱ ወሰፈዩ ቈጽለ በለስ ወገብሩ ሎሙ መዋርእተ። ወሰምዑ ቃለ እግዚአብሔር እንዘ የሐውር ውስተ ገነት ፍና ሰርክ ወተኀብኡ አዳም ወብእሲቱ እምቅድመ እግዚአብሔር ማእከለ ዕፀዊሃ ለገነት። ወጸውዖ እግዚአብሔር ለአዳም ወይቤሎ አይቴ አንተ። ወይቤሎ አዳም ቃለከ ሰማዕኩ እንዘ ታንሶሱ ውስተ ገነት ወፈራህኩ እስመ ዕራቅየ አነ ወተኀባእኩ። ወይቤሎ እግዚአብሔር መኑ አይድዐከ ከመ ዕራቅከ አንተ ሶበ አኮ ዘበላዕከ ዘንተ ዕፀ ዘአነ ከላእኩከ። ወይቤ አዳም ብእሲትየ እንተ ወሀብከኒ ምስሌየ ትንበር ይእቲ ወሀበተኒ ወበላዕኩ። ወይቤላ እግዚአብሔር ለብእሲት ዘንተኑ ገበርኪ ወትቤ ብእሲት አርዌ ምድር አስፈጠተኒ ወበላዕኩ። ወይቤላ እግዚአብሔር ለአርዌ ምድር እስመ ገበርክዮ ለዝንቱ ርግምተ ኩኒ እምኵሉ እንስሳ ወእምኵሉ አራዊተ ምድር በእንግድዓኪ ሑሪ ወመሬተ ብልዒ ኵሎ መዋዕለ ሕይወትኪ። አስተፃርር ማእከሌኪ ወማእከለ ብእሲት ወማእከለ ዘርእኪ ወማእከለ ዘርኣ ውእቱ ለይዕቀብ ርእሰኪ ወአንቲ ዕቀቢ ሰኰናሁ። ወለብእሲትኒ ይቤላ አብዝኆ አበዝኆ ለሐዘንኪ ወለሥቃይኬ ወበሐዘን ለዲ ወወሊደኪ ኀበ ምትኪ ምግባኢኪ ወውእቱ ይቀንየኪ። ወለአዳምሰ ይቤሎ እስመ ሰማዕከ ቃለ ብእሲትከ ወበላዕከ እምነ ውእቱ ዕፅ ዘአዘዝኩከ ከመ ኢትብላዕ እምነ ውእቱ ዕፅ ባሕቲቱ ወበላዕከ ርግምተ ትኩን ምድር በተግባርከ ወበሐዘን ብላዕ ኵሎ መዋዕለ ሕይወትከ። አሥዋክ ወአሜከላ ይብቈልከ ወብላዕ ሣዕረ ገዳም። ወበሃፈ ገጽከ ብላዕ ኅብስተከ እስከ ትገብእ ውስተ መሬትከ እንተ እምኔሃ ወፃእከ እስመ መሬት አንተ ወውስተ መሬት ትገብእ። ወሰመያ አዳም ስመ ብእሲቱ ሕይወት እስመ እሞሙ ይእቲ ለሕያዋን። ወገብረ እግዚአብሔር ለአዳም ወለብእሲቱ አዕዳለ ዘማእስ ወአልበሶሙ። ወይቤ እግዚአብሔር ናሁ አዳም ኮነ ከመ አሐዱ እምኔነ ያአምር ሠናየ ወእኩየ ወይእዜኒ ዮጊ ያአምር ወያሌዕል እዴሁ ወይነሥእ እምዕፀ ሕይወት ወይበልዕ ወየሐዩ ለዓለም። ወአውፅኦ እግዚእ እግዚአብሔር ለአዳም እምነ ገነተ ትድላ ከመ ይትገበራ ለምድር እንተ እምኔሃ ወፅአ። ወአውጽኦ ለአዳም ወአኅደሮ ቅድመ ገነተ ትፍሥሕት ወአዘዞሙ ለሱራፌል ወለኪሩቤል በሰይፈ እሳት እንተ ትትመየጥ ከመ ይዕቀቡ ፍኖተ ዕፀ ሕይወት። ወአእመራ አዳም ለሔዋን ብእሲቱ ወፀንሰት ወወለደት ቃየንሃ ወትቤ አጥረይነ ብእሴ በእንተ እግዚአብሔር። ወደገመት ወለደቶ ለእኁሁ ለአቤል ወኮነ አቤል ኖላዌ አባግዕ ወቃየንሰ መስተገብረ ምድር ኮነ። ወእምድኅረዝ መዋዕል አምጽአ ቃየን እምነ ፍሬ ምድር መሥዋዕተ ለእግዚአብሔር። ወአቤልሂ ገብረ ወአምጽአ እምነ በኵረ አባግዒሁ ወእምነ ሥቡሐኒሆሙ ወነጸረ እግዚአብሔር ላዕለ አቤል ወላዕለ መሥዋዕቱ ወቍርባኒሁኒ። ወላዕለ ቃየንሰ ወላዕለ መሥዋዕቱ ኢነጸረ ወአኅዘኖ ለቃየን ጥቀ ወወድቀ በገጹ። ወይቤሎ እግዚአብሔር ለቃየን ለምንት ተኅዝን ወለምንት ወድቀ ገጽከ። አኮ በጽድቅ ዘአምጻእከ ወርቱዕሰ በጽድቅ ታምጽእ ለተ አበስከ እንከ አርምም ኀቤከ ምግባኢሁ ወአንተ ትኬንኖ። ወይቤሎ ቃየን ለአቤል እኁሁ ነዓ ንሑር ናንሶሱ ሐቅለ ወኮነ እንዘ ሀለው ገዳመ ተንሥአ ቃየን ላዕለ አቤል እኁሁ ወቀተሎ። ወይቤሎ እግዚአብሔር ለቃየን አይቴ ውእቱ አቤል እኁከ ወይቤሎ ኢያአምር ቦኑ ዐቃቢሁ አነ ለእኁየ። ወይቤሎ እግዚአብሔር ምንተ ገበርከ ቃለ ደሙ ለእኁከ በጽሐ ኀቤየ እምነ ምድር። ወይእዜኒ ርግምተ ትኩን ምድር እንተ አብቀወት ከመ ትስተይ ደሞ ለእኁከ እምእዴከ። እስመ ትትጌበራ አንተ ወኢትዌስክ ከመ ተሀብከ ኀይላ ፤ ርዑደ ወድንጉፀ ኩን ላዕለ ምድር። ወይቤሎ ቃየን ለእግዚአብሔር ተዐቢኑ ኀጢአትየ ዘእምተኀድገት ሊተ። ወእመሰ ታወጽአኒ እምድር ወእምነ ቅድመ ገጽከ እትኀባእኒ ወእከውን ርዑደ ወድንጉፀ በዲበ ምድር ወኵሉ ዘረከበኒ ይቀትለኒ። ወይቤሎ እግዚአብሔር ለቃየን ከማሁ ቆመ ኵሉ ቀታሊ ወይቤ ቃየን አንሰ እትፈደይ በዘገበርኩ ወእትቀተል ከመ ቀተልኩ ወይቤሎ እግዚእ አኮ ከማሁ ወባሕቱ ኵሉ ዘይቀትል እምድኅሬከ ይትቀተል በከመ ቀተለ ወአንተሰ ትትፈደይ ህየንተ ፩ስብዐ ዘቀተሎ ለቃየን ሰባዕተ በቀለ ያበቅል ወገብረ እግዚእ ለቃየን ተኣምረ ከመ ኢይቅትሎ ኵሉ ዘረከቦ። ወወጽአ ቃየን እምቅድመ እግዚአብሔር ወኀደረ ውስተ ምድር እንተ ስማ ኑዱ ወተረፈ አዳም ውስተ ምድረ ኤድም ወቃየንሰ ሖረ ወኀደረ ታሕተ ምሥራቅ ኤድም። ወአእመራ ቃየን ለብእሲቱ ወፀንሰት ወወለደት ሎቱ ሄኖኅሃ ወነደቀ ቃየን ሀገረ ወሰመያ በስመ ወልዱ ሄኖኅ። ወወለደ ሄኖኅ ጋይዳድሃ ወጋይዳድ ወለዶ ለመላልኤል ወመላልኤል ወለዶ ለማቱሰላ ወማቱሰላ ወለዶ ለለሜክ። ወአውሰበ ለሜክ ክልኤተ አንስተ ስማ ለአሐቲ ሳላ ወስመ ካልእታ አዳ። ወወለደት ዮቤልሃ ወውእቱ ኮነ አቡሆሙ ለኵሎሙ እለ የኀድሩ በአዕጻዳተ ኖሎተ እንስሳ። ወስመ እኁሁ ኢዮቤል ወውእቱ ኮነ አቡሆሙ ለኵሎሙ እለ ይዘብጡ ኦርጋኖነ ወማኅሌተ። ወወለደት ሳላ ቱበልቄን ወኮነ ይገብር ግብረ ብርት ወኀፂን ወአፍቀረ ቱበልቄን ጸጋ ወእኅቱ ሎቱ ኖሄም ስማ። ወይቤሎን ለሜክ ለአንስትያሁ አዳ ወሳላ ስምዓ ኦአንስትየ ለሜክ ወአፅምዓ ዘእቤለክን እስመ ብእሴ ቀተልኩ በርሥዓንየ በቍስልየ ወወሬዛ በጠፊሆትየ በጸልዕየ። እስመ ቃየን ተፈድየ ህየንተ አሐዱ ፯በቀለ ወለሜክሰ ይትፈደይ ፸ወ፯። ወአእመራ አዳም ለሔዋን ብእሲቱ ወፀንሰት ወወለደት ሎቱ ወልደ ወሰመዮ ስሞ ሴት ወይቤ ናሁ እምይእዜሰ አትረፈ ሊተ እግዚአብሔር ዘርአ ካልአ ህየንተ አቤል ዘቀተሎ ቃየን። ወወለደ ሴት ዓዲ ወልደ ወሰመዮ ሄኖስ አሜሃ ወጠነ ከመ ይጸውዕ ስመ እግዚአብሔር። ወኮነ ሶበ አኀዙ ይብዝኁ ሰብእ ዲበ ምድር ወተወልዱ ሎሙ ደቂቅ ወአዋልድ። ወሶበ ርእዩ ውሉደ እግዚአብሔር አዋልደ ሰብእ ከመ ሠናያት እማንቱ ነሥኡ እምኔሆን አንስትያ ዘኀረዩ ወዘአፍቀሩ። ወይቤ እግዚአብሔር ሶቤሃ ኢየኀድር ውስተ እሙንቱ ሰብእ እስከ ለዓለም መንፈስየ እስመ እሙንቱ ዘሥጋ ባሕቱ ይኩን መዋዕሊሆሙ ፻ወ፳ዓመተ። ወበውእቱ መዋዕል ኮኑ እለ ያርብሕ ውስተ ምድር እስመ ቦኡ ውሉደ እግዚአብሔር ኀበ አዋልደ ሰብእ ወወለዳ ሎሙ እለ ያርብሕ እለ እምነ ፍጥረተ ዓለም ዕደወ ስም። ወሶበ ርእየ እግዚአብሔር ከመ በዝኅ እከዮሙ ለሰብእ ዲበ ምድር ወፈቃደ ሕሊናሆሙ ወልቦሙ እኩይ በኵሉ መዋዕል ወነስሐ እግዚአብሔር በእንተ ዘገብሮ ለሰብእ ላዕለ ምድር ወሐለየ። ወይቤ እግዚአብሔር እግዚእ እደመስሶ ለእጓለ እመሕያው ዘገበርኩ እምገጸ ምድር እምነ ሰብእ እስከ እንስሳ ወአዕዋፈ ሰማይ ወኵሉ ዘይትኀወስ እስመ አነ ነሳሕኩ በእንተ ፈጢሮትየ ኪያሆሙ። ወኖኅሰ ረከበ ምሕረተ ወሣህለ በቅድመ እግዚአብሔር። ወከመዝ ውእቱ ፍጥረቱ ለኖኅ ወብእሲ ጻድቅ ውእቱ ወፍጹም በትውልዱ ወአሥመሮ ለእግዚአብሔር። ወወለደ ሠለስተ ደቂቀ እሉ እሙንቱ ሴም ወካም ወያፌት። ወማሰነት ምድር በቅድመ እግዚአብሔር ወመልአት ዐመፃ። ወርእያ እግዚአብሔር ለምድር ከመ ማሰነት ወከመ አማሰኑ ፍኖቶ በዲበ ምድር ኵሉ ዘሥጋ። ወይቤሎ እግዚአብሔር አምላኩ ለኖኅ ጊዜሁ ለእጓለ እመሕያው በጽሐ ቅድሜየ እስመ መልአ ዐመፃ ዲበ ምድር እምኔሆሙ ወናሁ አነ እደመስሶሙ ወለምድርኒ። ወግበር ለከ ታቦተ እንተ ዕፅ ወርብዕት ወከመዝ ትገብራ ለይእቲ ታቦት ወትቀብኣ ፒሳ እንተ ውስጣ ወእንተ አፍኣሃኒ በፒሳ። ወከመዝ ትገብራ ለይእቲ ታቦት ፫፻በእመት ኑኃ ወ፶በእመት ርሕባ ወ፴በእመት ስራ። ወአስተጋብእ ተግበራ ለይእቲ ታቦት ወሶበ በጽሐተ ለተፈጽሞ አሐቲ እመተ ተርፋ ለተፈጽሞ ህየ ግበር ኆኅታ ውስተ ገቦሃ ወግበር ላቲ መዓርጋተ ተጽራሕ ወተሥላሰ ግበር። ወናሁ አነ ኣመጽእ ማየ አይኅ ዲበ ምድር ወእደመስሰ ኵሉ ዘሥጋ ወዘመንፈሰ ሕይወት ላዕለ ምድር ወዘሀሉ መትሕተ ሰማይ ወይመውት ኵሉ ዘሥጋ። ወኣቀውም ኪዳንየ ምስሌከ ወትበውእ አንተ ወብእሲትከ ወደቂቅከ ወአንስትያ ደቂቅከ ምስሌከ ፤ ወእምነ ኵሉ እንስሳ ወእምነ ኵሉ ዘይትሐወስ ወእምነ ኵሉ አራዊት ወእምነ ኵሉ ዘሥጋ ታበውእ ኀቤከ ወታበውእ ምስሌከ ተባዕተ ወአንስተ። ወአንተሰ ንሣእ ለከ እምነ ኵሉ መባልዕት ዘይሴሰዩ አስተጋብእ ኀቤከ ወይከውነከ መብልዐ ለከ ወሎሙ መብልዐ። ወገብረ ኖኅ በከመ አዘዞ እግዚአብሔር አምላኩ ከማሁ ገብረ። ወይቤሎ እግዚአብሔር ለኖኅ ባእ አንተ ወኵሉ ቤትከ ውስተ ታቦት እስመ ኪያከ ረከብኩ ጻድቀ በቅድሜየ በዛቲ ትውልድ። ወእምነ እንስሳ ዘንጹሕ አብእ ምስሌከ ሰባዕተ ሰባዕተ ተባዕተ ወአንስተ ወእምነ እንስሳ ዘኢኮነ ንጹሐ ተባዕተ ወአንስተ ክልኤተ ክልኤተ። ወእምነ አዕዋፈ ሰማይ ዘንጹሕ ሰባዕተ ሰባዕተ ተባዕተ ወአንስተ ወእምነ አዕዋፈ ሰማይ ዘኢኮነ ንጹሐ ክልኤተ ክልኤተ ተባዕተ ወአንስተ ዘትሴሲ ዘይከውን ዘርአ በዲበ ምድር። እስመ ዓዲ ሰቡዕ መዋዕል ወኣመጽእ ዝናመ ላዕለ ምድር አርብዓ ዕለተ ወአርብዓ ሌሊተ ወእደመስስ ኵሎ ዘይትሐወስ ዲበ ምድር። ወገብረ ኖኅ ኵሎ ዘአዘዞ አምላኩ እግዚአብሔር። ወአሜሃ ኮኖ ለኖኅ ፯፻ዓመተ ወመጽአ አይኅ ላዕለ ኵሉ ምድር። ወቦአ ኖኅ ወብእሲቱ ወደቂቁ ወአንስትያ ደቂቁ ምስሌሁ ውስተ ታቦት በእንተ ማየ አይኅ። ወእምነ አዕዋፍ ንጹሕ ወዘኢኮነ ንጹሐ ወእምነ እንስሳ ንጹሕ ወዘኢኮነ ንጹሐ ወእምነ ኵሉ ዘይትኀወስ ዲበ ምድር ፤ ክልኤ ክልኤ ቦኡ ኀበ ኖኅ ውስተ ታቦት ተባዕት ወአንስት በከመ አዘዞ እግዚአብሔር ለኖኅ። ወኮነ እምድኅረ ሰቡዕ መዋዕል መጽአ ማየ አይኅ በላዕለ ምድር። አመ ኮነ ፯፻ወ፩ዓመተ ሕይወቱ ለኖኅ በካልእ ወርኅ በዐሡሩ ወሰኑዩ ለጽልመት በይእቲ ዕለት ተሠጠ ኵሉ ቀላያት ወተርኅወ አስራበ ሰማይ። ወኮነ ዝናም ላዕለ ምድር አርብዓ ዕለተ ወአርብዓ ሌሊተ። ወበይእቲ ዕለት ቦአ ኖኅ ወሴም ወካም ወያፌት ደቂቁ ወብእሲቱ ወአንስትያ ደቂቁ ምስሌሁ ውስተ ታቦት። ወአራዊትኒ በበዘመዶሙ ወኵሉ እንስሳ በበዘመዱ ወኵሉ ዘይትሐወስ ወኵሉ አዕዋፍ በበዘመዶሙ ቦኡ ውስተ ታቦት ኀበ ኖኅ ክልኤቱ ክልኤቱ እምነ ኵሉ ዘሥጋ። ቦኡ በከመ አዘዘ እግዚእ እግዚአብሔር ወዐጸዋ እግዚአብሔር ለታቦት እምነ አፍአ። ወኮነ አይኅ ላዕለ ምድር አርብዓ ዕለት ወአርብዓ ሌሊተ ወመልአ ማይ ወአልዐላ እግዚአብሔር ለታቦት ወተለዐለት እምነ ምድር። ወጸንዐ ማይ ጥቀ ላዕለ ምድር ወበዝኀ ወጸለለት ይእቲ ታቦት ላዕለ ማይ። ወፈድፋደ በዝኀ ጥቀ ማይ ዲበ ምድር ወከደነ ኵሎ አድባረ ነዋኃተ ዘመትሕተ ሰማይ። ዐሠርተ ወኀምስተ እመተ ተለዐለ መልዕልቶሙ ማይ። ወሞተ ኵሉ ዘሥጋ ወዘይትኀወስ ዲበ ምድር ወኵሉ እጓለ እመሕያው። ወኵሉ ዘመንፈስ ወኵሉ ዘሀሎ ላዕለ የብስ ሞተ። ወተደምሰሰ ኵሉ ዘይትኀወስ ዲበ ገጸ ምድር እምእጓለ እመሕያው እስከ እንስሳ ወዘይትሐወስ ወአዕዋፈ ሰማይ ወተደምሰሰ እምነ ምድር ወተርፈ ኖኅ ባሕቲቱ ወእለ ምስሌሁ ውስተ ታቦት። ወተለዐለ ማይ መልዕልተ ምድር ምእተ ወኀምሳ ዕለተ። ወተዘከሮ እግዚአብሔር ለኖኅ ወለኵሉ አራዊት ወለኵሉ እንስሳ ወለኵሉ ዘሀሎ ምስሌሁ ውስተ ታቦት ወአምጽአ እግዚአብሔር መንፈሰ ላዕለ ምድር ወተነትገ ማይ። ወተዐጽወ አንቅዕተ ቀላይ ወአስራበ ሰማይኒ ተእኅዘ ወቆመ ዝናም እምነ ሰማይ። ወአኀዘ ይኅልቅ ማይ ወይሑር እምነ ምድር ወእምድኅረ ፻ወ፶ዕለት ሐጸ ማይ። ወነበረት ይእቲ ታቦት በሳብዕ ወርኅ አመ ዐሡሩ ወሰኑዩ ለጽልመት ውስተ አድባረ አራራት። ወማይሰ የሐጽጽ ወይትነተግ እስከ ፲ወርኅ ወአመ ኮነ ፲ወ፩አውራኅ አመ ርእሰ ሠርቀ ወርኅ አስተርአየ አርእስቲሆሙ ለአድበር። ወኮነ እምድኅረ አርብዓ ዕለት አርኀወ መስኮታ ለታቦት ኖኅ እንተ ገብረ። ወፈነዎ ለቋዕ ከመ ይርአይ እመ ተነትገ ማይ እምነ ገጸ ምድር ወሖረ ወኢገብአ እስከ ኀልቀ ማይ እምነ ምድር። ወፈነዋ ለርግብ እምድኅሬሁ ከመ ትርአይ እመ ነትገ ማይ እምገጸ ምድር። ወኢረከበት ኀበ ታዐርፍ እግራ ወገብአት ኀቤሁ ውስተ ታቦት እስመ ማይ ሀሉ ውስተ ኵሉ ገጸ ምድር ወሰፍሐ እዴሁ ወነሥኣ ውስተ ታቦት ኀቤሁ። ወተዐጊሶ ሰቡዐ መዋዕለ ካዕበ ፈነዋ ለርግብ ውስተ ምድር ከመ ትርአይ። ወገብአት ኀቤሁ ርግብ ፍና ሰርክ ወባቲ ውስተ አፉሃ ቈጽለ ዘይት ወአእመረ ኖኅ ከመ ተነትገ ማይ እምነ ምድር። ወተዐጊሦ ካዕበ ሰቡዐ መዋዕለ ፈነዋ ለርግብ ወኢደገመት ገቢአ ኀቤሁ። ወአመ ኮነ ፯፻ወ፩ዓመተ እምነ ሕይወቱ ለኖሕ አመ ርእሰ ሠርቀ ወርኅ ቀዳማይ ኀልቀ ማይ እምነ ምድር ወከሠታ ኖኅ ለጠፈራ ለታቦት እንተ ገብረ ወርእየ ከመ ኀልቀ ማይ እምገጸ ምድር። ወበካልእ ወርኅ አመ ዐሡሩ ወሰኑዩ የብሰት ምድር። ወይቤሎ እግዚአብሔር ለኖኅ እንዘ ይብል። ፃእ እምነ ታቦት አንተ ወብእሲትከ ወደቂቅከ ወአንስትያ ደቂቅከ ፤ ወኵሉ ዘሀሎ ምስሌከ ወኵሉ ዘሥጋ እምነ ዖፍ እስከ እንስሳ ወኵሉ ዘይትሐወስ ዲበ ምድር አውፅእ ምስሌከ ወብዝኁ ወተባዝኁ ዲበ ምድር። ወወፅአ ኖኅ ወብእሲቱ ወደቂቁ ወአንስትያ ደቂቁ ምስሌሁ። ወኵሉ አራዊት ወእንስሳ ወአዕዋፋት ወኵሉ ዘይትሐወስ ዲበ ምድር በበዘመዶሙ ወወጽኡ እምነ ታቦት። ወነደቀ ኖኅ ምሥዋዐ ለእግዚአብሔር ወነሥአ እምነ እንስሳ ወኵሎ ዘንጹሕ ወአዕረገ ቍርባነ ዲበ ምሥዋዑ። ወአጼነወ እግዚአብሔር መዐዛ ሠናየ ወይቤ እግዚአብሔር ሐለይኩ ከመ ኢይደግም ረጊሞታ ለምድር በእንተ ምግባሩ ለእጓለ እመሕያው እስመ ሥዩም ውስተ ልቦሙ ለእጓለ እመሕያው እኪት በኵሉ ጊዜ እምነ ንእሶሙ ወኢይደግም እንከ አማስኖቶ ለኵሉ ዘሥጋ ዘሕያው በከመ ገበርኩ። ኵሎ መዋዕሊሃ ለምድር ዘርአ ወማእረረ ቍረ ወሃፈ ሐጋየ ወክረምተ መዓልተ ወሌሊተ ዘኢይትኀደግ። ወባረኮ እግዚአብሔር ለኖኅ ወለደቂቁ ወይቤሎሙ ብዝኁ ወተባዝኁ ወምልእዋ ለምድር ወኰንንዋ። ወይፍራህክሙ ወይርዐድ እምኔክሙ ኵሉ አራዊተ ገዳም ወአዕዋፈ ሰማይ ወዘይትኀወሥ ዲበ ምድር ወዓሣቲ ባሕር ወወሀብኩክሙ ውስተ እዴክሙ። ይኩን ኵሉ ዘይትሐወስ ዘሕያው ለክሙ ይኩንክሙ መብልዐ ከመ ኀመልማለ ሣዕር ወሀብኩክሙ ኵሎ። ወባሕቱ ሥጋ ዘቦ ደመ ነፍስ ኢትብልዑ። እስመ ደም ነፍስክሙኒ ወእትኃሠሥ እምኵሉ አራዊት እትኃሠሥ ወእምነ ኵሉ እደ ሰብእ ወእኁሁ ወእትኃሠሥ ለኵሉ ነፍሰ እጓለ እመሕያው። ዘከዐወ ደመ ሰብእ ህየንተ ደመ ዝክቱ ይትከዐው ደሙ እስመ በአምሳለ እግዚአብሔር ገበርክዎ ለሰብእ። ወአንትሙሰ ብዝኁ ወተባዝኁ ወምልእዋ ለምድር ወብዝኁ ላዕሌሃ። ወይቤሎ እግዚአብሔር ለኖኅ ወለውሉዱ ምስሌሁ እንዘ ይብል። ናሁ አነ እሁብ ኪዳነ ምስሌክም ዲበ ምድር ምስሌክሙ ወለዘርእክሙ እምድኅሬክሙ ፤ ለኵሉ ነፍሰ ሕያው እንተ ምስሌክሙ ወእምነ አዕዋፍ ወእንስሳ ወኵሉ አራዊተ ምድር ዘምስሌክሙ ዘወፅአ እምውስተ ታቦት። ኣቀውም ኪዳንየ ምስሌክሙ ወኢይመውት እንከ ኵሉ ዘሥጋ በማየ አይኅ ወኢያመጽእ እንከ ማየ አይኅ ለአማስኖ ኵሉ ምድር። ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘእሁበክሙ አነ ማእከሌየ ወማእከሌክሙ ወማእከለ ነፍሰ ሕይወት እንተ ሀለወት ምስሌክሙ ለትውልድ ዘለዓለም። ወቀስትየ እሠይም ውስተ ደመናት ወትከውን ተኣምረ ኪዳንየ ማእከሌየ ወማእከለ ኵሉ ምድር። ወይከውን ሶበ ኣጸልም ደመና ላዕለ ምድር ታስተርኢ ቀስትየ ውስተ ደመና። ወእዜከር እንከ ኪዳንየ ዘሀሎ ማእከሌክሙ ወማእከሌየ ወማእከለ ኵሉ ነፍሰ ሕይወት እንተ ሀለወት ውስተ ኵሉ ዘሥጋ ወኢያመጽእ እንከ ማየ አይኅ ከመ እደመስሶ ለኵሉ ዘሥጋ። ወትወፅእ ቀስትየ ውስተ ደመና ወእሬእያ ከመ እዘከር ኪዳንየ ዘለዓለም ዘማእከለ እግዚአብሔር ወማእከለ ኵሉ ዘሥጋ ዘቦ መንፈሰ ሕይወት ዘሀሎ ላዕለ ምድር። ወይቤሎ እግዚአብሔር ለኖኅ ዝንቱ ውእቱ ትእምርተ ኪዳንየ ዘኣቀውም ማእከሌየ ወማእከሌክሙ። ወእሉ እሙንቱ ደቂቁ ለኖኅ እለ ወፅኡ እምውስተ ታቦት ሴም ወካም ወያፌት ወካምሰ አቡሆሙ ውእቱ ለከናአን። እሉ ሠለስቱ እሙንቱ ደቂቁ ለኖኅ እለ ተዘርዑ ውስተ ኵሉ ምድር። ወእምድኅረ አይኅ አኀዘ ኖኅ ይትገበራ ለምድር ወተከለ ዐጸደ ወይን። ወሰትየ እምኔሁ ወሰክረ ወተዐረቅ በውስተ ቤቱ። ወርእዮ ከም አቡሆሙ ለከናአን እንዘ ዕራቁ ውእቱ አቡሆሙ ወሠሐቀ ወወጽአ ወነገሮሙ ለክልኤሆሙ አኀዊሁ በአፍአ። ወነሥኡ ሴም ወያፌት ልብሰ ወወደዩ ላዕለ ክልኤሆሙ ዲበ ዘባናቲሆሙ ወሖሩ ድኅራተ ወከደኑ ዕርቃነ አቡሆሙ ወገጾሙ ድኅሬሆሙ አግብኡ ወኢርእዩ ዕርቃነ አቡሆሙ። ወሶበ ጽሕወ ኖኅ እምወይኑ አእመረ ኵሎ ዘገብረ ሎቱ ወልዱ ዘይንእስ። ወይቤ ኖኅ ርጉመ ይኩን ከናአን ገብረ ወነባሬ ይኩን ለአኀዊሁ። ወይቤ ይትባረክ እግዚእ አምላኩ ለሴም ወይኩን ከናአን ገብሮ። ወለያርሕብ እግዚአብሔር ብሔረ ለያፌት ወይኅድር ውስተ ቤቱ ለሴም ወይኩን ከናአን ገብሮ። ወሐይወ ኖኅ እምድኅረ አይኅ ፫፻ወ፶ዓመተ። ወኮነ ኵሉ መዋዕሊሁ ለኖኅ ፱ወ፶ዓመተ ወሞተ። ወከመዝ ውእቱ ልደቶሙ ለደቂቀ ኖኅ ሴም ወካም ወያፌት ወተወልደ ሎሙ ደቂቅ እምድኅረ አይኅ። ወደቂቀ ያፌት ጋሜር ወያጎግ ወማዴ ወይህያን ወኤልሳ ወቶቤል ወሞሳኅ ወቲራ። ወደቂቀ ጋሜር አስካንሶ ወኢራፌት ወቲራጋም። ወደቂቀ ይህያን ኤልሳ ወትራሳሶ ወቂጥኢ ወሮድኢ። ወእምነ እሉ ተፈልጠ ደሰያቲሆሙ ለሕዝብ በበምድሮሙ ለለአሐዱ ወበበነገሮሙ ወበበነገዶሙ ወአሕዛቢሆሙ። ወደቂቀ ካም ኩሳ ወምሴጣሬም ወፉጥ ወከናአን። ወደቂቀ ኩሳ ሶባ ወኤዌልጥ ወሳቤታ ወሬጌም ወሰበቃታ ወደቂቀ ሬጌም ሳባ ወዮዳዳን። ወኩሳ ወለዶ ለኑቤርድ ወውእቱ ዘኮነ ያርብሐ በምድር። ወኮነ ነዓዌ ቅድመ እግዚአብሔር ወበእንተ ዝንቱ ይቤሉ ከመ ኑቤርድ ያርብሕ ዘኮነ ነዓዌ ቅድመ እግዚአብሔር። ወኮነ ቅድመ መንግሥቱ ባቢሎን ወኦሬክ ወአርከድ ወካሌን በምድረ ሰናአር። ወእምይእቲ ምድር ወጽአ አሶር ወነደቃ ለነነዌ ወለሮቤት ሀገር ዐባይ። ወምሴጣሬም ወለዶሙ ለሉድኬም ወለኤኔማጠአም ወለለቢአም ወለንፍታሌም ፤ ወለጴጥሮሶናኦን ወለከሳሮኦን እምኀበ ወጽአ ፌሌሴጤአም ወለቃፍቶርአም። ወከናአን ወለዶ ለሲዶን በኵሩ ወለኪጢኤን። ወለኢያቡሴዎን ወለአሞሬዎን ወለጌርጌሴዎን። ወለኤዌዎን ወለዔሬቄዎን ወለአሰኔዎን። ወለከራዱአን ወለሰማንኢር ወለአመቲ ወእምድኅረ ዝንቱ ተዘርው ከናአን። ወኮነ አድባሪሆሙ ለከናአን እምነ ሲዶን እስከ ጌራራ ወጋዛን ወይበጽሕ ሶዶም ወጎሞራ ወአዶማ ወሰቤዮ እስከ ሴላ። ወእሉ እሙንቱ ደቂቁ ለካም በበዘመዶሙ ወበበነገሮሙ ወበበብሔሮሙ ወአሕዛቤሆሙ። ወለሴምኒ ተወልዱ ሎቱ ደቂቅ አቡሆሙ ለኵሉ ደቂቀ ኤቤር እኁሁ ለያፌት ለዘየዐቢ። ወልደ ሴም ኤላም ወአሶር ወአርፋክሳድ ወሉድ ወአራም። ወደቂቀ አራም ኤሳሕ ወዮምኤል ወያቲር ወሞሶሕ። ወአርፋክሳድ ወለዶ ለሳላ ወሳላ ወለዶ ለኤቤር። ወለኤቤር ተወልዱ ክልኤ ደቂቅ ስሙ ለአሐዱ ፋሌግ እስመ በመዋዕሊሁ ተከፍለት ምድር ወስመ እኁሁ ዮቃጤን። ወዮቃጤን ወለዶ ለእልሞዳድ ወለሴሌፋ ወለሴራሞት ወለኤራኅ ፤ ወለሖዶራ ወለኤዜላ ወለዴቄላ ፤ ወለኡባላ ወለአቢማኤል ወለሳባ ፤ ወለሑፋር ወለሄዊላ ወለኢዮቦር ወኵሎሙ ደቂቁ ለዮቃጤን። ወኮነ ምንባራቲሆሙ እምነ ማሴ እስከ ሳፈራ ይበጽሕ ደብረ ሠረቃዌ። እሉ እሙንቱ ደቂቁ ለሴም በበዘመዶሙ ወነገዶሙ ወበበ ነገረ ብሔሮሙ ወበበአዝማዲሆሙ። ወዛቲ ይእቲ ነገደ ደቂቁ ለኖኅ በበዘመዶሙ ወእምነ እሉ ተወልደ ዘተዘርወ እምድኅረ አይኅ። ወይቤሎ እግዚአብሔር ለአብራም ፃእ እምነ ምድርከ ወእምነ ዘመድከ ወእምቤተ አቡከ ውስተ ምድር እንተ አነ ኣርእየከ። ወእሬስየከ ሕዝበ ዐቢየ ወእባርከከ ወኣዐቢ ስመከ ወትከውን ቡሩከ። ወእባርኮሙ ለእለ ይባርኩከ ወእረግሞሙ ለእለ ይረግሙከ ወይትባረክ ኵሉ አሕዛበ ምድር በእንቲአከ። ወሖረ አብራም በከመ ይቤሎ እግዚአብሔር ወሖረ ሎጥሂ ምስሌሁ ወአመ ወፅአ አብራም እምነ ካራን ፸ወ፭ክረምቱ። ወነሥኣ አብራም ለሶራ ብእሲቱ ወሎጥሃ ወልደ እኁሁ ወኵሎ ንዋዮሙ ዘአጥረዩ በካራን ወወፅኡ ወሖሩ ምድረ ከናአን። ወዖዳ አብራም ለይእቲ ምድር እስከ ሲኬም ኀበ ዕፅ ነዋኅ ወሰብአ ከናአንሰ ሀለው ይእተ አሚረ ውስተ ይእቲ ምድር። ወአስተርአዮ እግዚአብሔር ለአብራም ወይቤሎ ለዘርእከ እሁባ ለዛቲ ምድር ወነደቀ አብራም በህየ መሥዋዕተ ለእግዚአብሔር ዘአስተርአዮ። ወግዕዘ እምህየ ውስተ ምድረ ቤቴል ዘመንገለ ሠረቅ ወተከለ ህየ ዐጸደ ውስተ ቤቴል አንጻረ ባሕር ዘመንገለ ሠረቅ ወኀደረ ህየ ወነደቀ በህየ ምሥዋዐ ለእግዚአብሔር ወጸውዐ ስሞ። ወተንሥአ ወሖረ ወግዕዘ አብራም ውስተ ገዳም ከመ ይኅድር ህየ። እስመ ጸንዐ ረኀብ ውስተ ብሔር ወወረደ አብራም ውሰተ ግብጽ ከመ ይኅድር ህየ እስመ ጸንዐ ረኃብ ውስተ ብሔር። ወኮነ ሶበ ቀርበ አብራም ከመ ይባእ ውስተ ግብጽ ይቤላ አብራም ለሶራ ብእሲቱ ኣአምር ከመ ብእሲት ለሓየ ገጽ አንቲ። ወእምከመ ርእዩኪ ሰብአ ግብጽ ይብሉ ብእሲቱ ይእቲ ወይቀትሉኒ ወኪያኪስ ያሐይውኪ። ወበሊ እንከ እኅቱ አነ ከመ ያሠንዩ ሊተ በእንቲአኪ ወትሕዮ ነፍስየ በዕብሬትኪ። ወኮነ ሶበ በጽሐ አብራም ውስተ ግብጽ ወርእይዋ ለብእሲቱ ሰብአ ግብጽ ከመ ሠናይት ጥቀ። ወርእይዋ መላእክተ ፈርዖን ወወሰድዋ ኀበ ፈርዖን ወአብጽሕዋ ቤቶ። ወአሠነዩ ለአብራም በእንቲአሃ ወአጥረየ አባግዐ ወአልህምተ ወአእዱገ ወአግማለ ወአግብርተ ወአእማተ ወአብቅለ። ወሣቀዮ እግዚአብሔር ለፈርዖን ዐቢየ ሥቃየ ወእኩየ ወለቤቱሂ በእንተ ሶራ ብእሲቱ ለአብራም። ወጸውዖ ፈርዖን ለአብራም ወይቤሎ ምንትኑዝ ዘገበርከ ላዕሌየ ዘኢነገርከኒ ከመ ብእሲትከ ይእቲ። ለምንት ትቤለኒ እኅትየ ይእቲ ወነሣእክዋ ትኩነኒ ብእሲተ ወይእዜኒ ነያ ቅድሜከ ንሥኣ ወሑር። ወአዘዘ ፈርዖን ይፈንውዎ ዕደው ለአብራም ወለብእሲቱ ወለኵሉ ንዋዮም ወለሎጥ ምስሌሁ ውስተ አሕቀል። ወዐርገ አብራም እምግብጽ ውእቱ ወብእሲቱ ወኵሉ ንዋዩ ወሎጥሂ ምስሌሁ ውስተ አዜብ።2 ወአብራምሰ ብፁዕ ጥቀ ወባዕል ፈድፋደ እምእንስሳ ወእምወርቅ ወእምብሩር። ወገብአ እምኀበ ወፅአ ውስተ ሐቅል ውስተ ቤቴል ውስተ መካን ኀበ ሀሎ ቀዲሙ ዐጸዱ ማእከለ ቤቴል ወማእከለ ሕጌ። ውስተ መካን ኀበ ገብረ ምሥዋዐ ህየ ቀዲሙ ወጸውዐ አብራም ስመ እግዚአብሔር በህየ። ወሎጥኒ ዘሖረ ምስሌሁ ለአብራም አጥረየ አባግዐ ወአልህምተ ወእንስሳ። ወኢአከሎሙ ምድር ከመ ይኅድሩ ኅቡረ። ወኮነ ጋእዝ ማእከለ ኖሎት ዘሎጥ ወዘአብራም ወሀለው ይእተ አሚረ ሰብአ ከናአን ወፌርዜዎን ኅዱራን ውስተ ይእቲ ምድር። ወይቤሎ አብራም ለሎጥ ኢይኩን ጋእዝ ማእከሌከ ወማእከሌየ ወማእከለ ኖሎትከ ወማእከለ ኖሎትየ እስመ አኀው ንሕነ። ወናሁ ኵላ ምድር ቅድሜከ ይእቲ ተሌለይ እምኔየ እማእኮ የማነ አንተ ወአነ ፀጋመ ወእማእከ አንተ ፀጋመ ወአነ የማነ። ወአልዐለ ሎጥ አዕይንቲሁ ወርእየ ኵሎ አሕቃላቲሁ ለዮርዳንስ ርውይ ውእቱ ኵሉ ምድር ዘእንበለ ይገፍትዖን እግዚአብሔር ለሶዶም ወለጎሞራ ከመ ገነተ እግዚአብሔር ውእቱ ወከመ ምድረ ግብጽ። ወኀርየ ሎቱ ሎጥ ኵሎ አሕቃላተ ዮርዳንስ ወግዕዘ ሎጥ እመንገለ ሠርቅ ወተሌለዩ አሐዱ ምስለ ካልኡ። አብራም ኀደረ ምድረ ከናአን ወሎጥ ኀደረ ውስተ አድያም ወኀደረ ውስተ ሶዶም። ወሰብአ ሶዶምሰ እኩያን ወኃጥኣን ጥቀ በቅድመ እግዚአብሔር። ወይቤሎ እግዚአብሔር ለአብራም እምድኅረ ተሌለየ እምኔሁ ሎጥ ነጽር በአዕይንቲከ ወርኢ እምነ ዝንቱ መካን ኀበ ሀለውከ ለመንገለ መስዕ ወአዜብ ወሠርቅ ወባሕር። እስመ ኵለንታሃ ለዛቲ ምድር እንተ ትሬኢ ለከ እሁባ ወለዘርእከ እስከ ለዓለም። ወእሬስዮ ለዘርእከ ከመ ኆጻ ባሕር እመቦ ዘይክል ኈልቆ ለኆጻ ባሕር ይኄልቆ ለዘእከሂ። ዕርግ ወዑዳ ለይእቲ ምድር ውስተ ኑኀ ወርሕባ እስመ ለከ እሁባ። ወግዕዘ አብራም ኀበ ዕፅ እንተ ውስተ ኬብሮን ወነደቀ በህየ መሥዋዕተ ለእግዚአብሔር። ወኮነ በመንግሥቱ ለአሜሮፌን ንጉሠ ሰናአር ወአርዮ ንጉሠ ሴላሳድ ወከዶሎጎሞር ንጉሠ ኤሎም ወተርጋር ንጉሠ አሕዛብ። ወፀብእውሙ ለባላቅ ንጉሠ ሶዶም ወለባሮስ ንጉሠ ጎሞር ወለሰናአር ንጉሠ አዶም ወሴሞዶር ንጉሠ ሴባዮ ወንጉሠ ባላ እንተ ይእቲ ሴጎር። ወእሉ ኵሎሙ ኀብሩ ላዕለ ቈለት ኤሌቄን እንተ ይእቲ ባሕረ ኤሎን። ዐሠርተ ወክልኤተ ዓመተ ተቀንዩ ለከዶሎጎሞር ወለነገሥት እለ ምስሌሁ ወአመ ኮነ ዐሠርቱ ወሠለስቱ ዓመት አፅረሩ። ወመጽኡ ከደሎጎሞር ወነገሦት እለ ምስሌሁ ወቀተልዎሙ ለእለ ያርብሕኒ በአስጣሮስ ወለቀራንዮን ወለሕዝብኒ ጽኑዓን ምስሌሆሙ ወለአምዮስ ወለሀገረ ሴዊ። ወለኬሮዎስ እለ በአድባረ ሴይር እስከ ጠረሜስ ወፋራን እንተ ውስተ ሐቅል። ወገቢኦሙ መጽኡ እንተ ዐዘቅተ ተሰናን እንተ ይእቲ ቃዴስ ወቀተልዎሙ ለመላእክተ ዐማሌቅ ለኵሎሙ ወለአሞሬዎስ ወለእለ ይነብሩ ውስተ አስታና። ወወጽኡ ንጉሠ ሶዶም ወንጉሠ ጎሞራ ወንጉሠ አዳማ ወንጉሠ ሴባዮን ወንጉሠ ባላቅ እንተ ይእቲ ሴጎር ወተኣኀዙ በቈላተ ኤሌቄን ፤ ምስለ ከዶሎጎሞር ንጉሠ ኤሎም ወተርጋር ንጉሠ አሕዛብ ወአሜርፌር ንጉሠ ሰናአር ወአርዮ ንጉሠ ሴላሳድ እሉ እሙንቱ አርባዕቱ ነገሥት ምስለ እልክቱ ኀምስቱ። ወውእቱሰ ቈላተ ኤሌቅ ምሉእ ዐዘቃተ ኵለንታሁ ውተሰብረ ንጉሠ ሶዶም ወንጉሠ ጎሞር ወቀተልዎሙ በህየ ወእለሰ ተሰብሩ ውስተ አድባር ጐዩ። ወነሥእዎሙ ለአፍራሰ ሶዶም ወጎሞር ወኵሎ ሥንቆሙ ወሖሩ። ወነሥእዎ ለሎጥሂ ወልደ እኁሁ ለአብራም ወንዋያቲሆሙ ወአተው ወምንባራቲሆሙሰ ሶዶም። ወቦ እለ በጽሑ እምእለ ድኅኑ ወዜነውዎ ለአብራም እንዘ ሀለው ኅቡረ ኀበ ዕፅ መንገለ አሞሮስ እኁሁ ለኤስኮል ወለአውናን እለ ቅሩባን እሙንቱ ለአብራም። ወሶበ ሰምዐ ከመ ተፄወወ ሎጥ ወልደ እኁሁ ኈለቆሙ ለእሊአሁ ለኵሎሙ ሰብአ ቤቱ ወኮነ ፫፻፲ወ፰ወዴገኖሙ ወተለዎሙ እስከ ዳን። ወበጽሖሙ ሌሊተ ምስለ ደቁ ወቀተሎሙ ወዴገኖሙ እስከ ኮቤር እንተ እምፀጋማ ለደማስቆ። ወነሥኦሙ አብቅሊሆሙ ወነሥኦ ለሎጥሂ ወልደ እኁሁ ወንቀዮሙሂ ወአንስተኒ ወሕዝበኒ። ወወጽአ ንጉሠ ሶዶም ወተቀበሎ እምድኅረ ገብአ እምኀበ ቀተሎ ለከዶሎጎሞር ወለነገሥት እለ ምስሌሁ በቈላተ ሴዎ ወውእቱ ገዳም ዘመንግሥት ውእቱ። ወመልከ ጼድቅ አውጽአ ኅብስተ ወወይነ ካህኑ ለእግዚአብሔር ልዑል ውእቱ ንጉሠ ሴሌም ውእቱ። ወባረኮ ለአብራም ወይቤሎ ቡሩክ አብራም ለእግዚአብሔር ልዑል ዘፈጠረ ሰማየ ወምድረ። ወቡሩክ እግዚአብሔር ልዑል ዘአግብኦሙ ለጸላእትከ ውስተ እዴከ ወወሀቦ ዐሥራተ እድ እምኵሉ። ወይቤሎ ንጉሠ ሶዶም ለአብራም ሀበኒ ሰብአ ወአፍራሰ ኀደጉ ለከ። ወይቤሎ አብራም ለንጉሠ ሶዶም ኣሌዕል እዴየ ኀበ እግዚአብሔር ልዑል ዘገብረ ሰማየ ወምድረ ፤ ከመ ኢይንሣእ ኢፈትለ ወኢቶታነ አሥኣን እምንዋይከ ከመ ኢትበል አነ አብዐልክዎ ለአብራም። እንበለ ዘበልዑ ሰብእየ ወክፍሎሙ ለዕደው እለ መጽኡ ምስሌየ ኤስኮል አውናን ወምንባሬ እሉ እለ ይነሥኡ ክፍሎሙ። ወእምድኅረ ዝንቱ ነገር ኮነ ቃለ እግዚአብሔር ኀበ አብራም በራእይ ወይቤሎ ኢትፍራህ አብራም አነ ኣጸንዐከ ወዐስብከ ብዙኅ ጥቀ ውእቱ በኀቤየ። ወይቤሎ አብራም ምንት ውእቱ እግዚኦ ዘትሁበኒ ወናሁ እመውት እንዘ አልብየ ውሉደ ወናሁ ወልደ ማሴቅ ዘደማስቆ ዘይብልዎ ኢያውብር ዘእምነ ትውልደ ዘመድየ ውእቱ ይወርሰኒ። ይቤ አብራም እስመ ሊተ ኢወሀብከኒ ዘርአ ትውልደ ዘመድየ ይወርሰኒ። ወበጊዜሃ ኮነ ቃለ እግዚአብሔር እንዘ ይብል ኢይወርሴከ ውእቱሰ ካልእ ይወጽእ እምኔከ ወውእቱ ይወርሰከ። ወአውጽኦ አፍአ ወይቤሎ ነጽር ውስተ ሰማይ ላዕለ ወኈልቆሙ ለከዋክብት ለእመ ትክል ኈልቆቶሙ ወይቤሎ ከማሁ ውእቱ ዘርእከ። ወአምኖ አብራም ለእግዚአብሔር ወተኈለቆ ሎቱ ጽድቀ። ወይቤሎ አነ ውእቱ እግዚአብሔር አምላክከ ዘአውጻእኩከ እምነ ምድረ ከላዴዎን ከመ አሀብካሃ ለይእቲ ምድር ትትዋረሳ። ወይቤሎ እግዚኦ በምንት ኣአምር ከመ እወርሳ። ወይቤሎ ንሣእ ለከ ለህመ ዘሠለስቱ ዓመቱ ወጠሌ ዘሠለስቱ ዓመቱ ወበግዐ ዘ፫ዓመቱ ወማዕነቀ ወርግበ። ወንሣእ ከማሁ ኵሎ ዘንተ ወምትሮሙ እምነ ማእከሎሙ ወለአዕዋፍሰ ኢትምትሮን። ወወረዱ እልክቱ አዕዋፍ ላዕለ ዝክቱ ዘመዶሙ ዘተመትሩ ወነበረ አብራም ኀቤሆሙ። ወሶበ የዐርብ ፀሓይ ድንጋፄ መጽኦ ለአብራም ወናሁ ግሩም ጽልመት ወዐቢይ መጽአ ላዕሌሁ። ወይቤልዎ ለአብራም አእምሮ አእምር ከመ ሀለዎ ለዘርእከ ፈላሴ ይኩን ውስተ ምድር እንተ ኢኮነት እንቲአአሆሙ ወይቀንይዎሙ ወይሣቅይዎሙ ወያጼዕርዎሙ አርባዕተ ምእታ ዓመተ። ወለውእቱሰ ሕዝብ እለ ይሣቅይዎሙ አነ እኬንኖሙ ወእምድኅረ ዝንቱ ይወጽኡ ዝየ ምስለ ብዙኅ ንዋይ። ወአንተሰ ተሐውር ወትገብእ ኀበ አበዊከ በርሥእ ሠናይ። ወበራብዕ ትውልድ ይገብኡ ዝየ እስመ እስከ ይእዜ ኢተፈጸመ ኀጣውኢሆሙ ለአሞሬዎን። ወሶበ ኮነ ጊዜ ይዕረብ ፀሓይ መጽአ ነድ ወመጽአ እሳት ወመጽአ እቶን ዘይጠይስ ኀለፈ እንት ማእከሉ ለውእቱ ዘመተረ። ወበይእቲ ዕለት አቅመ እግዚአብሔር ለአብራም ዘአሰፈዎ ወይቤሎ ለዘርእከ እሁባ ለዛቲ ምድር እምነ ፈለገ ግብጽ እስከ ፈለግ ዐቢይ ፈለገ ኤፍራጦስ ፤ ዘቄኖስ ወዘቄኔዜዎስ ወዘቄሜኔሎስ ፤ ወዘቄጥዮስ ወዘፌሬዜዎስ ወዘፈራዮን ፤ ወዘአሞሬዎስ ወዘከናኔዎን ወዘጌርጌሴዎስ ወዘኢያቡሴዎስ። ወሶራስ ብእሲቱ ለአብራም ኢወለደት ሎቱ ወባቲ አመተ ግብጻዊተ እንተ ስማ አጋር። ወትቤሎ ሶራ ለአብራም በምድረ ከናአን ናሁ ዐጸወኒ አምላክ እግዚአብሔር ወኢይወልድ ሑር ወባእ እንከሰ ኀበ አመትየ ከመ ትለድ እምኔሃ ወሰምዐ አብራም ቃላ ለሶራ። ወነሥአታ ሶራ ለአጋር አመታ ግብጻዊት እምድኅረ ዐሠርቱ ዓመት ዘኀደረ አብራም ውስተ ምድረ ከናአን ወወሀበቶ ለአብራም ትኩኖ ብእሲተ። ወቦአ ኀበ አጋር አብራም ወፀንሰት ወሶበ ርእየት ከመ ፀንሰት ኀደገት አክብሮታ ለእግዝእታ። ወትቤሎ ሶራ ለአብራም እትገፋዕ አንሰ እምኔከ አነኒ ወሀብኩከ አመትየ ውስተ ሕፅንከ ወሶበ ርእየት ከመ ፀንሰት ኀደገት አክብሮትየ ለይፍታሕ ለተ እግዚአብሔር ማእከሌየ ወማእከሌከ። ወይቤላ አብራም ለሶራ ብእሲቱ አመትኪ ውስተ አዴኪ ግበርያ ዘከመ ይደልወኪ ወሣቀየታ ሶራ ለአጋር ወትኀጥአት እምኔሃ። ወረከባ መልአከ እግዚአብሔር በኀበ ዐዘቅተ ማይ በገዳመ ሱር በፍኖት። ወይቤላ መልአከ እግዚአብሔር አጋር አመተ ሶራ እምአይቴ መጻእኪ ወአይቴ ተሐውሪ ወትቤሎ እምነ ገጸ ሶራ እግዝእትየ እትኅጣእ አንሰ። ወይቤላ መልአከ እግዚአብሔር ግብኢ ኀበ እግዝእትኪ ወአትሕቲ ርእሰኪ ታሕተ እዴሃ። ወይቤላ መልአከ እግዚአብሔር አብዝኆ ኣበዝኆ ለዘርእኪ እስከ ኢይትኈለቍ እምነ ብዝኁ። ወይቤላ መልአከ እግዚአብሔር ናሁ ፅንስት አንቲ ወትወልዲ ወልደ ወትሰምይዮ ስሞ ይስማኤል እስመ ሰምዐ እግዚአብሔር ለሥቃይኪ። ወይከውን ብእሴ ሐቅል ወእደዊሁ ላዕለ ኵሉ ወእደወ ኵሉ ላዕሌሁ ወየኀድር ቅድመ አኀዊሁ። ወጸውዐት አጋር ስመ እግዚአብሔር ዘተናገራ ወትቤ አንተ እግዚኦ ዘምሕከኒ እስመ ቅድሜየ ርኢክዎ ለዘአስተርአየኒ። ወበእንተ ዝንቱ ሰመየቶ ስሞ ለውእቱ ዐዘቅት ዐዘቅት ዘቅድሜየ አስተርአየኒ ማእከለ ቃዴስ ወማእከለ ባሬድ ወገብአት አጋር። ወእምድኅረዝ ወለደት ሎቱ አጋር ለአብራም ወሰመዮ አብራም ለውእቱ ሕፃን ዘወለደት ሎቱ አጋር ይስማኤል። ወ፹ወ፯ዓመቱ ለአብራም አመ ወለደት ሎቱ አጋር ይስማኤልሃ። ወእምዝ አመ ኮኖ ለአብራም ፺ወ፱ዓመቱ አስተርአዮ እግዚአብሔር ለአብራም ወይቤሎ አነ ውእቱ እግዚአብሔር ወአሥምር ቅድሜየ ወኩን ንጹሐ። ወእሠይም ኪዳነ ማእከሌየ ወማእከሌከ ወኣበዝኀከ ጥቀ። ወወድቀ አብራም በገጹ ወይቤሎ እግዚአብሔር። ናሁ እሠይም ኪዳንየ ማእከሌከ ወትከውን አበ ብዙኅ አሕዛብ። ወኢይሰመይ እንከ ስምከ አብራም አላ ትሰመይ አብራሃም እስመ አበ ብዙኅ አሕዛብ ረሰይኩከ። ወኣስተባዝኀከ ጥቀ ፈድፋዶ ወእሬስከ ከመ ይፃእ እምኔከ አሕዛብ ወነገሥት። ወእሠይም ኪዳንየ ማእከሌየ ወማእከሌከ ወማእከለ ዘርእከ እምድኅሬከ በመዋዕሊሆሙ ከመ ይኩንከ ሕገ ዘለዓለም ከመ አነ ውእቱ አምላክ። ወእሁባ ለዛቲ ምድር ለዘርእከ እንተ ውስቴታ ተኀድር ወኵሎ ምድረ ከናአን ከመ ይኰንንዋ ለዓለም ወእከውኖሙ አምላኮሙ። ወይቤሎ እግዚአብሔር ለአብራሃም አንተ ዕቀብ ሕግየ ወዘርእከ እምድኅሬከ በመዋዕሊሆሙ። ወዛቲ ይእቲ ሥርዐትየ እንተ ተዐቅብ ማእከሌየ ወማእከሌክሙ ወማእከለ ዘርእከ እምድኅሬከ ከመ ትግዝሩ ኵሎ ተባዕተክሙ። ትግዝሩ ከተማ ነፍስትክሙ ወይኩንክሙ ሥርዐተ ማእከሌየ ወማእከሌክሙ። ወለሕፃን ትገዝሩ በሳምንት ዕለት ወኵሎ ተባዕተክሙ በመዋዕሊክሙ ወልደ ቤትክሙኒ ወኵሎ ዘተሣየጥክሙ በወርቅክሙ ፤ ወትከውን ሥርዐትየ ውስተ ሥጋክሙ ኪዳንየ ዘለዓለም። ወዘኢተገዝረ ከተማ ነፍስቱ በሳምንት ዕለት ለትደምሰስ ይእቲ ነፍስ እምነ ዘመዳ እስመ ኀደገት ሥርዐትየ። ወይቤሎ እግዚአብሔር ለአብርሃም ሶራ ብእሲትከ ኢትሰመይ እንከ ሶራ አላ ይኩን ስማ ሳራ። እስመ እባርካ ወእሁባ ውሉደ እምኔከ አሕዛብ ወነገሥተ አሕዛብ ይወጽኡ እምኔሃ። ወወድቀ አብርሃም በገጹ ወሥሕቀ ወሐለየ በልቡ እንዘ ይብል እንዘ ምእትኑ ዓመት ሊተ እወልድ ወልደ አነ ወሳራኒ እንተ ትስዓ ዓም ላቲ ትወልድ። ወይቤሎ አብርሃም ለእግዚአብሔር ዝንቱ ይስማኤል እንከሰ ወእቱ ይሕየወኒ በቅድሜከ ኣስተበቍዕ እግዚኦ። ወይቤሎ እግዚአብሔር ለአብርሃም ኦሆ ወናሁ ሳራኒ ብእሲትከ ትወልድ ለከ ወልደ ወትሰምዮ ስሞ ይስሐቅ ወኣቀውም ሥርዐትየ ኀቤሁ ለኪዳን ዘለዓለም ወለዘርኡ እስከ እምድኅሬሁ። ወበእንተ ይስማኤልኒ ናሁ ሰማዕኩከ ወእባርኮ ወኣበዝኆ ወኣስተባዝኆ ጥቀ ወዐሠርተ ወክልኤተ አሕዛበ ይወልድ ወእገብሮ ሕዝበ ዐቢየ። ወኪዳንየሰ ኣቀውም ምስለ ይስሐቅ ዘትወልድ ለከ ሳራ በዝንቱ ጊዜ በካልእት ዓመት። ወሶበ ፈጸመ እግዚአብሔር ተናግሮቶ ዐርገ እምኀቤሁ ለአብርሃም። ወነሥኦ አብርሃም ለይስማኤል ወልዱ ወለኵሉ ልደ ቤቱ ወለኵሉ ተባዕት ዘተሣየጠ በወርቁ ወለኵሉ ሰብአ ቤቱ ለአብርሃም ወገዘሮሙ ከተማ ሥጋ ነፍስቶሙ በከመ ይቤሎ እግዚአብሔር። ወይእተ አሚረ ትስዓ ወትስዓቱ ይመቱ ሎቱ አመ ተገዝረ ከተማ ነፍስቱ አብርሃም። ወይስማኤልኒ ወልዱ ዐሠርቱ ወሠለስቱ ዓመቱ አመ ተገዝረ ከተማ ሥጋ ነፍስቱ። ወበጊዜሃ ለይእቲ ዕለተ ተገዝረ አብርሃም ወይስማኤል ወልዱ ፤ ወኵሉ ሰብአ ቤቱ ተገዝሩ። ወአስተርአዮ እግዚአብሔር ለአብርሃም በኀበ ዕፀ ምንባሬ እንዘ ይነብር ኀበ ኆኅተ ሐይመት ቀትረ። ወሶበ አልዐለ አዕይንቲሁ ወነጸረ ወናሁ ሠለስቱ ዕደው ይቀውሙ መልዕልቴሁ ወርእየ ወሮጸ ለተቀብሎቶም እምኆኅተ ሐይመት ወሰገደ ውስተ ምድር። ወይቤሎሙ አጋእስትየ እመ ረከብኩ ሞገሰ በቅድመ አዕይንቲክሙ ፤ ናምጽእ ማየ ወንኅፅብ እገሪክሙ ወታጽልሉ ታሕተ ዕፅ። ወናምጽእ ኅብስተ ወትብልዑ ወእምዝ ትሑሩ ኀበ ሐለይክሙ እምከመ ግሕሥክሙ ኀበ ገብርክሙ ወይቤልዎ ግበር ከማሁ በከመ ትቤ። ወሮጸ አብርሃም ኀበ ሳራ ብእሲቱ ውስተ ሐይመታ ወይቤላ አፍጥኒ ወአብሕኢ ሠለስተ መሣልሰ ስንዳሌ ወግበሪ ደፍንተ። ወሮጸ አብርሃም ኀበ አልህምት ወነሥአ አሐደ ላህመ ንኡሰ ወሠናየ ወወሀቦ ለቍልዔሁ ወአፍጠነ ገቢሮቶ። ወአምጽአ ዕቋነ ወመዓረ ወውእተ ላህመ ዘገብረ ወአቅረበ ሎሙ ወበልዑ ወውእቱሰ ይቀውም ኀበ ዕፅ ወይሜጥዎሙ። ወይቤልዎ አይቴ ሳራ ብእሲትከ ወይቤሎሙ ነያ ውስተ ሐይመት። ወይቤሎ ሶበ ገበእኩ እመጽእ ኀቤከ ዓመ ከመ ዮም ትረክብ ሳራ ውሉደ ወሰምዐት ሳራ እንዘ ትቀውም ኀበ ኆኅት እንዘ ሀለወት ድኅሬሁ። ወአብርሃምሰ ወሳራ ልህቁ ጥቀ ወኀለፈ መዋዕሊሆሙ ወኀደጋ ለሳራሂ ትክቶ አንስት። ወሠሐቀት ሳራ በባሕቲታ እስመ ትቤ በልባ ዓዲየኑ እስከ ይእዜ ወእግዚእየኒ ልህቀ። ወይቤሎ እግዚአብሔር ለአብርሃም ምንት አሥሐቃ ለሳራ በባሕቲታ እስመ ትቤ ዓዲየኑ እስከ ይእዜ ወእግዚእየኒ ልህቀ ወአማንኑ እወልድ ወናሁ ረሣእኩ አንሰ። ቦኑ ነገር ዘይሰአኖ ለእግዚአብሔር በዝንቱ ጊዜ ሶበ ገባእኩ ኀቤከ ትረክብ ሳራ ውሉደ። ወክህደት ሳራ እንዘ ትብል ኢሠሐቁ እስመ ፈርሀት ወይቤላ አልቦ ፤ ሠሐቂ። ወተንሥኡ እልክቱ ክልኤቱ ዕደው እምህየ ወአንጸሩ መንገለ ሶዶም ወጎሞራ ወሖረ አብርሃም ምስሌሆሙ ይፈንዎሙ። ወይቤ እግዚእ ኢየኀብእ እምነ ቍልዔየ አብርሃም ዘእገብር አነ። እስመ ሕዝበ ዐቢየ ይከውን አብርሃም ወብዙኀ ወይትባረኩ በእንቲአሁ ኵሎሙ አሕዛበ ምድር። እስመ ኣአምር ከመ ሀለዎ ለአብርሃም የአዝዞሙ ለደቂቁ ወለቤቱ ወያዕቅቦሙ ፍናዊሁ ለእግዚአብሔር ወይግበሩ ምጽዋተ ወፍትሐ ከመ ይግበር ሎሙ እግዚአብሔር ለአብርሃም ኵሎ ዘይቤሎ። ወይቤሎ እግዚአብሔር ጽራሖሙ ለሶዶም ወለጎሞራ በዝኀ ወኀጣውኢሆሙኒ ዐብየት ጥቀ። ወእረድ እንከሰ ወእርአይ ለእመ በከመ ጽራኆሙ እንተ ትመጽእ ኀቤየ ይፌጽምዋ ወእመ አኮሰ ኣአምር። ወሶበ ተመይጡ እምህየ እልክቱ ዕደው መጽኡ ውስተ ሶዶም ወጎሞር ወአብርሃምሰ ሀሎ ዓዲ ይቀውም ቅድመ እግዚአብሔር። ወቀርበ አብርሃም ወይቤ ኢታማስን እግዚኦ ጻድቃነ ምስለ ኃጥኣን ወኢይኩን ጸድቅ ከመ ኃጥእ። ለእመ ሀለው ኀምሳ ጻድቃን ውስተ ሀገር ታማስኖሙኑ ወኢታሐዩኑ በእንተ ፶ጻድቃን ኵሎ ብሔረ። ሐሰ እግዚኦ ኢትግበር ዘንተ ነገረ ወኢትቅትል ጻድቃነ ምስለ ኃጥኣን ሐሰ ዘይኴንና ለኵለ ምድር ኢትግበር ዘንተ ደይነ። ወይቤሎ እግዚአብሔር ለአብርሃም ለእመ ረከብኩ በውስተ ሶዶም ሀገር ፶ጻድቃነ ኣድኅን ኵሎ ሀገረ በእንቲአሆሙ። ወአውሥአ አብርሃም ወይቤ ይእዜ አኀዝኩ እትናገር ምስለ እግዚእየ እግዚአብሔር ወአንሰ መሬት ወሐመድ አነ። ወእመኬ ውሕዱ እልክቱ ጻድቃን ኀምስተ ታማስኑ ኵሎ ሀገረ በእንተ ኀምስቱ እለ ውሕዱ ወይቤሎ እግዘእ እመ ረከብኩ በህየ ፵፭ኢያማስን በእንቲአሆሙ። ወይቤሎ አብርሃም ለእመኬ ተረክቡ በህየ ፵ወይቤሎ እግዚአብሔር ኢያማስን በእንተ ፵። ወደገመ ዓዲ ብሂሎቶ አብርሃም ወይቤሎ ወእመኬ ተረክቡ በህየ ፴ወይቤሎ ኢያማስን በእንተ ፴። ወይቤሎ አብርሃም እስመ ተበዋሕኩ እትናገር ምስለ እግዚአብሔር ወለእመኬ ተረክቡ በህየ ፳ወይቤሎ ኢያማስን በእንተ ፳። ወይቤ አብርሃም አብሐኒ እንብብ ዓዲ እግዚኦ ለእመኬ ተረክቡ በህየ ፲ወይቤሎ ኢያማስን በእንተ ፲። ወሶበ አኅለቀ ተናግሮቶ ለአብርሃም ኀለፈ እግዚአብሔር ወአብርሃምኒ ገብአ ምንባሪሁ። ወመጽኡ እልክቱ ክልኤቱ መላእክት ውስተ ሶዶም ፍና ሰርክ ወሎጥሰ ሀሎ ይነብር ውስተ አንቀጸ ሶዶም ወሶበ ርእዮሙ ተንሥአ ወተቀበሎሙ ወሰገደ ሎሙ። ወይቤሎሙ አጋእስትየ ገሐሡ ኀበ ቤተ ገብርክሙ ወኅድሩ ወተኀፀቡ እገሪክሙ ወትጊሡ ወትሑሩ ፍኖተክሙ ወይቤልዎ አልቦ ፤ ነኀድር ውስተ መርሕብኒ። ወሰገደ ሎሙ በገጹ ወአገበሮሙ ወግሕሡ ኀቤሁ ወቦኡ ውስተ ቤቱ ወገብረ ሎሙ ዳፍንተ ናእተ ወአስተዮሙ ወበልዑ። ወእንበለ ይስክቡ ሰብኣ ለይእቲ ሀገር ዐገትዋ ለቤቶሙ ኵሉ ሕዝቦሙ ኅቡረ ንኡሶሙ ወዐቢዮሙ። ወጸውዕዎ ለሎጥ ወይቤልዎ አይቴ እሙንቱ ዕደው እለ ቦኡ ኀቤከ ሌሊተ አውጽኦሙ ኀቤነ ከመ ንግበሮሙ። ወወፅአ ኀቤሆሙ ሎጥ ኀበ ኆኅት ቅድሜሆሙ ወዐጸወ ኆኅተ እምድኅሬሁ። ወይቤሎሙ ሐሰ ለክሙ አኀዊየ ኢታሕሥሙ ላዕለ እሉ። ናሁ ብየ ክልኤ አዋልደ እለ ኢያአምራ ብእሴ ወአውፅኦን ሎሙ ወይቤሎሙ ነዮን ወግበርዎን ዘከመ ይኤድመክሙ ወባሕቱ ላዕለ እሉ ዕደው ኢትግበሩ ምንተኒ ዐመፃ እለ ቦኡ ታሕተ ጽላሎተ ቤትየ። ወይቤልዎ ሑር ከሐክ ቦእከ ከመ ትኅድር ወአኮ ከመ ትኰንነነ ወይእዜኒ ኪያከ ንሣቂ ፈድፋደ እምነ እልክቱ ወተኀየልዎ ለውእቱ ብእሲ ፈድፋደ ወቀርቡ ከመ ይስብርዋ ለኆኅት። ወአውጽኡ እደዊሆሙ እልክቱ ዕደው ወሰሐብዎ ለሎጥ ወአብእዎ ኀቤሆሙ ውስተ ቤተ ወዐጸው ኆኅተ። ወለእልክቱሰ ዕደው እለ ሀለው ቅድመ ኆኅቱ ለውእቱ ቤት አዕወርዎሙ አዕይንቲሆሙ ለንኡሶሙ ወለዐቢዮሙ ወሰርሑ እንዘ የኀሥሥዎ ለውእቱ ኆኅት ወኀጥእዎ። ወይቤልዎ ለሎጥ ቦኑ ዘብከ ታእኃ በዝየ አው ታሕማ ወእመሂ ደቀ ወአዋልደ ወለእመቦ ዘብከ ዐርከ ዘታአምር ውስተዝ ሀገር አውፅኦሙ እምነ ዝንቱ መካን። እስመ ናማስኖ ንሕነ ለዝንቱ መካን እስመ ዐብየ ገዓሮሙ ቅድመ እግዚአብሔር ወፈነወነ ከመ ንደምስሶ። ወወፅአ ሎጥ ኀበ ተሕማሁ እለ ነሥእዎን ለክልኤሆን አዋልዲሁ ወይቤሎሙ ተንሥኡ ወፃኡ እምነ ዝንቱ ሀገር እስመ ይደመስሶ እግዚአብሔር ለዝንቱ ሀገር ወመስሎሙ ለታሕማሁ ከመ ዘበስላቅ ይቤሎሙ። ወሶበ ኮነ አፈ ጽባሕ አኀዙ ያጐጕእዎ ለሎጥ መላእክት ወይቤልዎ ተንሥእ ወንሣእ ክልኤሆን አዋልዲከ ወብእሲተከ ወፃእ ከመ አንተኒ ኢትሙት በኀጢአቶሙ ለዝንቱ ሀገር። ወአኀዝዎ በእዴሁ እልክቱ ዕደው ወበእደወ ብእሲቱ ወክልኤሆን አዋልዲሁ እስመ ምሕኮሙ እግዚአብሔር። ወይቤልዎ ሶበ አውጽእዎ አፍአ ደኀን ወአድኅን ነፍሰከ ወኢትነጽር ድኅሬከ ወኢትቁም ውስተ አድያሚሃ ፤ ውስተ ደብራ አድኅን ርእሰከ ከመ ኢትርከብከ ለከኒ እኪት። ወይቤሎሙ ሎጥ ብቍዑኒ አጋእስትየ ፤ እስመ ረከብኩ ምሕረተ ቅድሜከ ወአዕበይካ ለምሕረትከ ምስሌየ ከመ ታሕይዋ ለነፍስየ አንሰ ኢይክል አድኅኖ ርእስየ ውስተ ደብር ከመ ኢትርከበኒ እኪት ወእመውት። ወናሁ ዛቲ ሀገር ቅርብት ይእቲ ወንስቲት እሩጽ ህየ ወኣድኅን ርእስየ ወኢኮነት ንስቲተ እምከመ ድኅነት ነፍስየ። ወይቤሎ ናሁ አድኀንክዎ ለገጽከ ወበከመ ትቤ ኢይገፈትኣ ለይእቲ ሀገር እንተ በእንቲአሃ ነበብከኒ። አፍጥን እንከ ወአድኅን ርእሰከ በህየ ወበእንተ ዝንቱ ተሰምየት ይእቲ ሀገር ሴጎር። ወአዝነመ እግዚአብሔር ላዕለ ሶዶም ወጎሞር እሳተ ወትየ እምኀበ እግዚአብሔር እምሰማይ። ወገፍትኦን ለእማንቱ አህጉር ወለአድያሚሆን ምስለ ኵሎሙ እለ ይነብሩ ውስተ አህጉሪሁ ወለዘርአ ምድሮሙ። ወነጸረት ብእሲተ ሎጥ ድኅሬሃ ወኮነት ሐውልተ ጼው። ወጌሠ አብርሃም ውስተ ዝኩ መካን በኀበ ቆመ ቅድመ እግዚአብሔር። ወነጸረ ላዕለ ገጸ ሶዶም ወጎሞር ወላዕለ ኵሉ አድያሚሃ ወሶበ ይሬኢ ወናሁ የዐርግ ነድ እምነ ምድር ከመ ጢሰ እቶን። ወኮነ ሶበ ደምሰሶን ለኵሉ አህጉር ወለኵሉ አድያሚሃ ወተዘከሮ እግዚአብሔር ለአብርሃም ወአውፅኦ ለሎጥ እማእከለ ሙስና ወሶበ ደምሰሶን እግዚአብሔር ለእማንቱ እለ ውስቴቶን የኅድር። ወዐርገ ሎጥ እምነ ሴጎር ውስተ ደብር ጐየ ሎጥ ውእቱ ወክልኤ አዋልዲሁ ምስሌሁ እስመ ፈርሀ ነቢረ ውስተ ሴጎር ወነበረ ውስተ በአት ውእቱ ወክልኤ አዋልዲሁ። ወትቤላ እንተ ትልህቅ ለእንተ ትንእስ ናሁ አቡነ አረጋይ ውእቱ ወአልቦ ሰብእ ዘይበውእ ኀቤነ ከመ ይትዋለድ ውስተ ኵሉ ምድር። ንዒ ናስትዮ ወይነ ለአቡነ ወንስክብ ኀቤሁ ወናቅም ዘርአ እምነ አቡነ። ወአስተያሁ ወይነ ለአቡሆን ወበይእቲ ሌሊት ወቦአት እንተ ትልህቀ ወሰከበት ምስሌሁ ለአቡሃ በይእቲ ሌሊት ወኢያእመረ በሰኪቦታ ወበተንሥኦታ። ወእምዝ ትቤላ እንተ ትልህቅ ለእንተ ትንእስ ናሁ ሰከብኩ ምስለ አቡነ ትማልም ናስትዮ ካዕበ ወይነ ወስክቢ ምስሌሁ በዛቲ ሌሊት ወናቅም ዘርአ እምአቡነ። ወአስተያሁ ወይነ በይእቲ ሌሊት ወቦአት እንተ ትንእስ ወሰከበት ምስለ አቡሃ ወኢያእመረ በሰኪቦታ ወበተንሥኦታ። ወፀንሳ ክልኤሆን አዋልዲሁ ለሎጥ እምአቡሆን። ወወለደት እንተ ትልህቅ ወልደ ወሰመየቶ ስሞ ሞአብ ዘእምአቡየ ብሂል ወውእቱ ኮነ አቡሆሙ ለሞአቢያን እስከ ዛቲ ዕለት። ወወለደት እንተ ትንእስኒ ወልደ ወሰመየቶ ዐሞን እንዘ ትብል ደቂቀ ዘመድየ ወውእቱ አቡሆሙ ለዐማኒጦን እስከ ዮም። ወተንሥአ እምህየ አብርሃም ወሖረ መንገለ ምድረ አዜብ ወኀደረ ማእከለ ቃዴስ ወማእከለ ሱሬ ወነበረ ውስተ ጌራርስ። ወይቤሎሙ አብርሃም በእንተ ሳራ ብእሲቱ እኅትየ ይእቲ ወለአከ አቤሜሌክ ንጉሠ ጌራራ ወነሥኣ ለሳራ። ወቦአ እግዚአብሔር ኀበ አቤሜሌክ በይእቲ ሌሊት እንዘ ይነውም ወይቤሎ ናሁ ትመውት አንተ በእንተ ይእቲ ብእሲት እንተ ነሣእከ እስመ ብእሲተ ብእሲ ይእቲ። ወአቤሜሌክሰ ኢለክፋ ወይቤ አቤሜሌክ ሕዝበኑ ዘኢያእመረ በጽድቅ ትቀትል። ለሊሁ ይቤለኒ እኅትየ ይእቲ ወይእቲኒ ትቤለኒ እኅቱ አነ ወበንጹሕ ልብ ወበጽድቀ እደው ገበርክዎ ለዝንቱ። ወይቤሎ እግዚአብሔር በሕልም አነኒ አእመርኩ ከመ በንጹሕ ገበርኮ ለዝንቱ ወምሕኩከ ከመ ኢተአብስ ሊተ ወበእንተ ዝንቱ ኢኀደጉከ ትቅረባ። ወይእዜኒ አግብእ ለብእሲ ብእሲቶ እስመ ነቢይ ውእቱ ወይጼሊ ላዕሌከ ወተሐዩ ወእመሰ ኢያግባእካ አእምር ከመ ሞተ ትመውት አንተ ወኵሉ ዘዚአከ። ወተንሥአ አቤሜሌክ በጽባሕ ወጸውዐ ኵሎ ደቆ ወነገሮሙ ዘንተ ነገረ ወፈርህዎ ለእግዚአብሔር ኵሉ ሰብአ ቤቱ ጥቀ። ወጸውዖ አቤሜሌክ ለአብርሃም ወይቤሎ ምንትኑ ዘገበርከ ላዕሌየ ወላዕለ መንግሥትየ ኀጢአተ ዐቢየ ዘኢይገብሮ መኑሂ ገበርከ ላዕሌየ። ወይቤሎ አቤሜሌክ ለአብርሃም ምንተ ርኢየከ ገበርካሁ ለዝንቱ። ወይቤሎ አብርሃም እስመ እቤ ዮጊ አልቦ ፍርሀተ እግዚአብሔር ውስተዝ መካን ወይቀትሉኒ በእንተ ብእሲትየ። እስመ እኅትየ ይእቲ እመንገለ አቡየ ወአኮ እመንገለ እምየ ወኮነተኒ ብእሲትየ። ወአመ አውፅአኒ እግዚአብሔር እምቤተ አቡየ እቤለ ዘንተ ጽድቀ ግበሪ ላዕሌየ ውስተ ኵሉ መካን ኀበ ቦእነ በሊ እኁየ ውእቱ። ወነሥአ አቤሜሌክ ዕሠርተ ምእተ ጠፋልሐ ብሩር ወአባግዐ ወአልህምተ ወደቀ ወአዋልደ ወወሀቦ ለአብርሃም ወአግብአ ሎቱ ብእሲቶ ሳራሃ። ወይቤሎ አቤሜሌክ ለአብርሃም ናሁ ምድርየ ቅድሜከ። ወይቤላ ለሳራሂ ናሁ ወሀብክዎ ለእኁኪ ዐሠርተ ምእተ ጠፋልሐ ወዝንቱ ይኩንኪ ለኪ ለክብረ ገጽኪ ወለኵሉ እለ ምስሌኪ ወበኵሉ ጽድቅ ተናገራ። ወጸለየ አብርሃም ኀበ እግዚአብሔር ወፈወሶ እግዚአብሔር ለአቤሜሌክ ወለብእሲቱ ወአዋልዲሆሙ ወወለዳ። እስመ ዐጺወ ዐጸዋ እግዚአብሔር ለማኅፀን እምአፍአሃ እንተ ውስተ ቤቱ ለአቤሜሌክ በእንተ ሳራ ብእሲተ አብርሃም። ወሐወጻ እግዚአብሔር ለሳራ ወበከመ ይቤ ገብረ ላቲ እግዚአብሔር። ወፀንሰት ሳራ ወወለደት ለአብርሃም ወልደ በርሥዐቲሁ በመዋዕል ዘይቤሎ እግዚአብሔር። ወሰመዮ አብርሃም ለውእቱ ሕፃን ዘወለደት ሎቱ ሳራ ይስሐቅ። ወገዘሮ አብርሃም ለይስሐቅ ወልዱ በሳምንት ዕለት በከመ አዘዞ እግዚአብሔር። ወአብርሃምሰ ፻ዓመቱ ሎቱ አመ ተወልደ ሎቱ ይስሐቅ። ወትቤ ሳራ ሠሐቀ ረሰየኒ እግዚአብሔር ኵሉ ዘይሰምዕ ይትፌሣሕ ሊተ። ወትቤ መኑ እምዜነዎ ሊተ ለአብርሃም ከመ ተሐፅን ሳራ ሕፃነ ዘወለደት በርሥአቲሃ። ወልህቀ ሕፃን ወአኅደግዎ ጥበ ወገብረ አብርሃም ማዕደ ዐቢየ በዕለተ አኅደግዎ ጥበ ለይስሐቅ። ወሶበ ርእየቶ ሳራ ለወልደ አጋር ግብጻዊት እንዘ ይትዌነይ ምስለ ይስሐቅ ወልዳ ፤ ትቤሎ ሳራ ለአብርሃም አውጽኣ ለዛቲ አመት ምስለ ወልዳ እስመ ኢይወርስ ወልዳ ለአመት ምስለ ወልድየ ይስሐቅ። ወዕጹበ ኮኖ ዝንቱ ነገር በቅድሜሁ ለአብርሃም ጥቀ በእንተ ወልዱ። ወይቤሎ እግዚአብሔር ለአብርሃም ኢይኩንከ ዕጹበ ቅድሜከ በእንተ ውእቱ ሕፃን ወበእንተ ይእቲ አመት ኵሎ ዘትቤለከ ስምዓ ለሳራ እስመ እምነ ይስሐቅ ይትኌለቍ ለከ ዘርእ። ወለወልዳሰ ለይእቲ አመት ዐቢየ ሕዝበ እሬስዮ እስመ ዘርአ ዚአከ ውእቱ። ወተንሥአ አብርሃም በጽባሕ ወነሥአ ኅብስተ ወሳእረ ማይ ወወሀባ ለአጋር ወአንበረ ዲበ መትከፍታ ወሕፃነኒ ወፈነዋ ወሶበ ሖረት ወሳኰየት ውስተ ገዳም መንገለ ዐዘቅተ መሐላ። ወሐልቀ ማያሂ ዘውስተ ሳእራ ወገደፈቶ ለሕፃና ታሕተ አሐቲ ዕፅ። ወሖረት ወነበረት ትነጽሮ እምርኁቅ ከመ ምንዳፈ ሐጽ እስመ ትቤ ኢይርአይ ሞቶ ለሕፃንየ ወበከየት። ወሰምዐ እግዚአብሔር አውያቶ ለውእቱ ሕፃን እምነ ብሔር ኀበ ሀሎ ወጸውዐ መልአከ እግዚአብሔር ለአጋር እምሰማይ ወይቤላ ምንተ ኮንኪ አጋር ኢትፍርሂ እስመ ሰምዐ እግዚአብሔር ቃሎ ለሕፃንኪ እምውስተ መካን ኀበ ሀሎ። ተንሥኢ ወንሥኢ ሕፃነኪ ወአጽንዕዮ በእዴኪ እስመ ሕዝበ ዐቢየ እሬስዮ። ወፈትሐ እግዚአብሔር አዕይንቲሃ ለአጋር ወርእየት ዐዘቅተ ማይ ጥዑም ወሖረት ወመልአት ሳእራ ማየ ወአስተየቶ ለሕፃና። ወሀሎ እግዚአብሔር ምስለ ውእቱ ሕፃን ወልህቀ ወኀደረ ውስተ ውእቱ ገዳም ወኮነ ነደፌ ፤ ወእምዝ ውስተ ሐቅለ ፋራን ወነሥአት ሎቱ ብእሲተ እሙ እምነ ምድረ ግብጽ። ወኮነ በእማንቱ መዋዕል ይቤ አቤሜሌክ ወአኮዘት መጋቤ መራዕይሁ ወፋኮል መልአከ ሰርዌሁ ይቤልዎ ለአብርሃም እግዚአብሔር ምስሌከ በኵሉ ዘገበርከ። ወይእዜኒ መሐል ለነ በእግዚአብሔር ከመ ኢትዔምፀነ ወኢለዘርእየ ወኢለዘ ምስሌየ አላ በከመ መጻእከ አንተ ወገበርኩ ምስሌከ ትገብር ምስሌየ ወለምድርየኒ እንተ ሀለውከ ውስቴታ። ወይቤ አብርሃም ኦሆ እምሕል አነ። ወተዛለፌ አብርሃም በእንተ ዐዘቅተ ማይ ዘሄድዎ ደቀ አቤሜሌክ። ወይቤሎ አቤሜሌክ ኢያእመርኩ መኑ ገብሮ ለዝንቱ ግብር ወአንተኒ ኢያይዳዕከኒ ወአነኒ ኢሰማዕኩ እንበለ ዮም። ወነሥአ አብርሃም አልህምተ ወአባግዐ ወወሀቦ ለአቤሜሌክ ወተማሐሉ በበይናቲሆሙ። ወአቀመ አብርሃም ሰብዑ አባግዐ እንተ ባሕቲቶን። ወይቤሎ አቤሜሌክ ለአብርሃም ምንትኑ ውእቱ እላ አባግዕ ሰብዑ እለ አቀምኮን እንተ ባሕቲቶን። ወይቤሎ አብርሃም እላንተ ሰብዑ አባግዐ ንሣእ እምላዕሌየ ከመ ይኩናኒ ስምዐ ከመ ከረይክዋ ለዛቲ ዐዘቅት። ወበእንተዝ ሰመይዎ ስሞ ለውእቱ ዐዘቅት ዐዘቅተ መሐላ እስመ በህየ ተማሐሉ በበይናቲሆሙ። ወተካየዱ ኪዳነ በኀበ ዐዘቅተ መሐላ ወተንሥአ አቤሜሌክ ወአኮዘት መጋቤ መራዕይሁ ወፋኮል መልአከ ሰርዌሁ ወተመይጡ ውስተ ምድረ ፍልስጥኤም። ወዘርአ አብርሃም ገራህተ ኀበ ዐዘቅተ መሐላ ወጸውዐ አብርሃም በህየ ስመ እግዚአብሔር ዘለዓለም። ወነበረ አብርሃም ውስተ ምድረ ፍልስጥኤም ብዙኃ መዋዕለ። ወኮነ እምድኅረ ዝንቱ መዋዕል አመከሮ እግዚአብሔር ለአብርሃም ወይቤሉ አብርሃም አብርሃም ወይቤ ነየ አነ። ወይቤሎ ንሥኦ ለወልድከ ዘታፈቀር ይስሐቅሃ ወሑር ውስተ ደብር ላዕላይ ወአዕርጎ ኀቤየ ወሡዖ ውስተ ደብር አሐዱ ዘእቤለከ። ወተንሥአ አብርሃም በጽባሕ ወረሐነ አድጎ ወነሥአ ክልኤተ ደቆ ወይስሐቅሃኒ ወልዶ ወሠጸረ ዕፀወ ለመሥዋዕት ወተንሥአ ወሖረ ወበጽሐ በጊዜሃ ውስተ ውእቱ መካን ኀበ ይቤሎ እግዚአብሔር በሣልስት ዕለት። ወይቤሎሙ አብርሃም ለደቅ ንበሩ ዝየ ምስለ አድግ ወአነ ወወልድየ ንሑር እስከ ዝየ ወሰጊደነ ንገብእ ኀቤክሙ። ወነሥአ አብርሃም ዕፀወ መሥዋዕት ወአጾሮ ለይስሐቅ ወልዱ ወነሥአ እሳተኒ ውስተ እዴሁ ወመጥባሕተኒ ወሖሩ ክልኤሆሙ ኅቡረ። ወይቤሎ ይስሐቅ ለአብርሃም አቡሁ አባ ወይቤሎ ምንት ውእቱ ወልድየ ወይቤሎ ናሁ ዕፅ ወእሳትኒ አይቴ ሀሎ በግዑ ለመሥዋዕቱ። ወይቤሎ አብርሃም እግዚአብሔር ይሬኢ ሎቱ በግዖ ለመሥዋዕት ወልድየ ወሖሩ ኅቡረ። ወበጽሑ ውስተ ውእቱ መካን ዘይቤሎ እግዚአብሔር ወነደቀ አብርሃም መሥዋዕተ በህየ ወወደየ ዕፀኒ ወአዕቀጾ ለይስሐቅ ወልዱ ወአስከቦ በከብዱ ላዕለ ምሥዋዕ መልዕልተ ዕፀው። ወአልዐለ እዴሁ አብርሃም ከመ ይንሣእ መጥባሕተ ወይሕርዶ ለወልዱ። ወጸውዖ እግዚአብሔር አምላክ ለአብርሃም ወይቤሎ አብርሃም አብርሃም ወይቤ ነየ አነ። ወይቤሎ ኢትደይ እዴከ ላዕለ ወልድከ ወአልቦ ዘትገብር ቦቱ ወኢምንተኒ ይእዜ አእመርኩ ከመ ትፈርሆ ለእግዚአብሔር አንተ ወኢምሕከ ለወልድከ ዘታፈቅር እምኔየ። ወሶበ ነጸረ አብርሃም ወይሬኢ ናሁ አሐዱ በግዕ ወእኁዝ በአቅርንቲሁ በዕፀ ሳቤቅ ወሖረ አብርሃም ወነሥኦ ወሦዖ ህየንተ ይስሐቅ ወልዱ። ወሰመዮ አብርሃም ለውእቱ መካን ርእየ እግዚአብሔር ከመ ይበሉ ዮም ውስተ ደብረ እግዚአብሔር ርእየ። ወጸውዖ መልአከ እግዚአብሔር ለአብርሃም ደግመ እምሰማይ። ወይቤሎ መሐልኩ በርእስየ ይቤ እግዚአብሔር እስመ ገበርኮ ለዝንቱ ነገር ወኢምሕካሁ ለወልድከ ዘታፈቅር እምኔየ ፤ ከመ ባርኮ እባርከከ ወአብዝኆ ኣስተባዝኀከ ለዘርእከ ከመ ኮከበ ሰማይ ወከመ ኆጻ ዘውስተ ድንጋገ ባሕር ወይትዋረሱ ዘርእከ አህጉረ ፀር። ወይትባረኩ በዘርእከ ኵሉ አሕዛበ ምድር እስመ ሰማዕከ ቃልየ። ወገብአ አብርሃም ኀበ ደቁ ወተንሥኡ ወሖሩ ኅቡረ ኀበ ዐዘቅተ መሐላ። ወኮነ እምድኅረ ዝንቱ ነገር ዜነውዎ ለአብርሃም ወይቤልዎ ወለደት ወልደ ሜልካ ለናኮር ለእኁከ ፤ ሆካስ በኵራ ወበዋክሴን እኁሁ ወቃማኤል አቡሆሙ ለሶርያ ፤ ወከዛት ወኢዛራው ወፈልዘር ወዮፋት ወባቱኤል ፤ ዘወለዳ ለርብቃ እሉ ደቂቅ እለ ወለደት ሜልካ ለናኮር እኁሁ ለአብርሃም። ወዕቀብቱ ርሔማ ወለደቶ ለቃዐት ወለገአም ወጦኮ ወሞካ። ወኮነ ሕይወታ ለሳራ ፻ወ፳ወ፯ዓመተ። ወሞተት ሳራ በሀገረ አራባቅ እንተ ውስተ ቈላት እንተ ይእቲ ኬብሮን እንተ ውስተ ከናአን ወዐርገ አብርሃም ከመ ይላሕዋ ለሳራ ወከመ ይብክያ። ወተንሥአ አብርሃም እምኀበ በድና ወይቤሎሙ ለደቂቀ ኬጢ ፤ ነግድ ወፈላሲ አነ ምስሌክሙ ሀቡኒ ሊተኒ ከመ እሣየጥ መቃብረ ከማክሙ ወእቅብር በድንየ። ወአውሥእዎ ደቂቀ ኬጢ ለአብርሃም ወይቤልዎ አልቦ እግዚኦ። ስምዐነ አንተ እስመ ንጉሥ አንተ ለነ እምኀበ እግዚአብሔር በውስተ ዘኀረይከ መቃብርነ ቅብር በድነከ እስመ አልቦ እምኔነ ዘይከልአከ መቃብሪሁ ከመ ትቅብር በድነከ ህየ። ወተንሥአ አብርሃም ወሰገደ ቅድመ ሕዝብ ዘደቂቀ ኬጢ። ወይቤሎሙ አብርሃም እመ ሐለይክሙ ታቅብሩኒ በድንየ ንግርዎ በእንቲአየ ለኤፌሮን ዘሳአር። ወሀቡኒ በአተ ካዕበተ እንቲአሁ እንተ ሀለወት ውስተ ገራህቱ ሀቡኒያ በወርቅየ በሤጥ በመጠነ ኮነ ወእሣየጦ እምኔክሙ። ወሀሉ ኤፌሮን ማእከሎሙ ይነብር ለደቂቀ ኬጢ ወይቤሎ ኤፌሮን ኬጥያዊ ለአብርሃም እንዘ ይሰምዑ ደቂቀ ኬጢ ወኵሎሙ እለ ይበውኡ ውስተ ሀገር ፤ ቅረበኒ እግዚእየ ወስምዐኒ ገራህቱሂ ወበአቱሂ ዘውስቴቱ ለከ እሁበከ በቅድመ ኵሉ ሰብአ ሀገርየ ናሁ ወሀብኩካሁ ቅብር በድነከ። ወሰገደ አብርሃም ቅድመ ኵሉ ሕዝብ። ወይቤሎ ለኤፌሮን እንዘ ይሰምዑ ኵሎሙ እስመ ቅሩብ አንተ ኀቤየ ስምዐኒ ሤጦ ለውእቱ ገራህት ንሣእ እምኀቤየ ወእቅብር በድንየ ህየ። ወአውሥኦ ኤፌሮን ለአብርሃም ወይቤሎ ፤ አልቦ እግዚኦ ሰማዕኩ ምንትኑ ውእቱ ዝንቱ ወምንትኑ ውእቱ አርባዕቱ ምእት ጠፋልሕ ማእከሌየ ወማእከሌከ ቅብር እንከሰ በድነከ ህየ። ወሰምዖ አብርሃም ለኤፌሮን በከመ ይቤሎ በቅድመ ደቂቀ ኬጢ ወፈነወ አብርሃም ለኤፌሮን አርባዕተ ምእተ ጠፋልሐ ብሩር መፍዴ ዘኢኮነ ተምያነ። ወኮኖ ገራህቱ ለኤፌሮን ወበአቱሂ ወኵሉ ዕፀው እንተ ውስቴታ ፤ ኮነ ለአብርሃም ወተሣየጦ በቅድመ ደቂቀ ኬጡ። ወእምዝ ቀበራ አብርሃም ለሳራ ብእሲቱ ውስተ በአተ ካዕበት እንተ ተሣየጠ በኀበ ኤፌሮን። ወልህቀ አብርሃም ወኀለፈ መዋዕሊሁ ወባረኮ እግዚአብሔር ለአብርሃም በኵሉ። ወይቤሎ አብርሃም ለወልዱ ዘይልህቅ ዘውእቱ መጋቢሁ ላዕለ ኵሉ ንዋዩ ደይ እዴከ ላዕለ እዴየ። ወኣምሕለከ በአምላከ ሰማይ ወምድር ከመ ኢትንሣእ ብእሲተ ለወልድየ ለይስሐቅ እምነ አዋልደ ከናአን እለ ምስሌሆሙ አኀድር አነ። ዳእሙ ሑር ብሔርየ ኀበ ተወለድኩ ወንሣእ ብእሲተ ለወልድየ ይስሐቅ በህየ። ወይቤሎ ወልዱ ለእመኬ ኢፈቀደት ይእቲ ብእሲት ትምጻእ ምስሌየ ዘንተ ብሔረ ኣግብኦኑ ለወልድከ ውስተ ውእቱ ምድር እምኀበ ወፃእከ። ወይቤሎ አብርሃም ለወልዱ ዑቅ ርእሰከ ኢታግብኦ ለወልድየ ህየ። እግዚአብሔር አምላከ ሰማይ ወምድር ዘአውፅአኒ እምነ ቤተ አበውየ ወእምነ ምድር እንተ ተወለድኩ በውስቴታ ዘመሐለ ሊተ ወይቤለኒ ለከ እሁበከ ዛተ ምድረ ወለዘርእከ ውእቱ ይፌኑ መልአኮ ቅድሜከ ወትነሥእ ብእሲተ ለወልድየ እምህየ። ወእመሰ ኢፈቀደት ባሕቱ ይእቲ ብእሲት ትምጻእ ምስሌከ ውስተ ዛቲ ምድር ንጹሕ አንተ እምነ መሐላ ወዘንተ ዑቅ ከመ ኢታግብኦ ለወልድየ ህየ። ወወደየ እዴሁ ውእቱ ወልድ ላዕለ እደ አብርሃም እግዚኡ ወመሐለ ሎቱ በእንተዝ ነገር። ወነሥአ ውእቱ ወልድ ዐሠርተ አግማለ እምአግማለ እግዚኡ ወኵሎ ሠናየ ዘእግዚኡ ምስሌሁ ነሥአ ወተንሥአ ወሖረ ማእከለ አፍላግ ሀገረ ናኮር። ወአቤተ አግማሊሁ አፍአ እምነ ሀገር ኀበ ዐዘቅተ ማይ ፍና ሰርክ ጊዜ ይወፅኣ ሐዋርያተ ማይ። ወይቤ እግዚእየ አምላኩ ለአብርሃም ናሁ ቆምኩ ላዕለ ዐዘቅተ ማይ ወአዋልዲሆሙ ለሰብአ ሀገር ይወፅኣ ይቅድሓ ማየ። ወትኩን ይእቲ ድንግል እንተ እብላ አነ አጽንኒ ቀሡተኪ እስተይ ማየ ወትብለኒ ድንግል ስተይ አንተኒ ወለአግማሊከኒ ኣስቲ እስከ ይረውዩ ወኪያሃ አስተደለውከ ለገብርከ ይስሐቅ ወበዝንቱ ኣአምር ከመ ገበርከ ምሕረተ ላዕለ እግዚእየ አብርሃም። ወኮነ ዘእንበለ ያኅልቅ ተናግሮ ከመዝ በልቡ ወነያ ርብቃ ትወጽእ እንተ ተወልደት ለባቱኤል ወልደ ሜልካ ብእሲቱ ለናኮር እኀሁ ለአብርሃም ወትጸውር ቀሡተ ላዕለ መትከፍታ። ወሠናይ ገጻ ጥቀ ለይእቲ ወለት ወድንግል ይእቲ ወኢታአምር ብእሴ ወወረደት ውስተ ዐዘቅት ወቀድሐት ወሶበ ዐርገት ፤ ሮጸ ውእቱ ብእሲ ወይቤላ አስትይኒ ሕቀ ማየ እምነ ቀሡትኪ። ወትቤሎ ስተይ እግዚእየ ወአውረደት ቀሡታ ፍጡነ በዲበ መትከፍታ ወአስተየቶ እስከ ይረዊ። ወትቤሎ ለአግማሊከኒ እቀደሕ ወይስተዩ ኵሎሙ። ወሶጠት ቀሡታ ፍጡነ ውስተ ምስታይ ወሮጸት ወቀድሐት ለአግማሊሁ ለኵሎሙ። ወውእቱሰ ብእሲ ይሬእያ ክመ ወያረምም ከመ ይርአይ እመ ይሤርሖ እግዚአብሔር ፍኖቶ ወለእመሂ አልቦ። ወእምዘ ረወዩ አግማሊሁ ነሥአ ውእቱ ብእሲ አዕኑገ ዘወርቅ ዘዘ ሕልቅ ድልወቱ ወአውቃፈ ለእደዊሃ ዘዘ ዐሥሩ ሕልቅ ደልወቱ። ወተስእላ ወይቤላ ወለተ መኑ እንቲ ንግርኒ እስኩ ለእመ ቦቱ ማኅደረ ቤተ አቡኪ ለነ። ወትቤሎ ወለት ባቱኤል አነ ዘተወልደ ለናከር። ወቦቱ ኀቤነ ሣዕረኒ ወእክለኒ ወማኅደረኒ ለአግማሊከ። ወአደሞ ለውእቱ ብእሲ ወሰገደ ለእግዚአብሔር። ወይቤ ይተባረክ እግዚአብሔር አምላኩ ለእግዚእየ ለአብርሃም ዘኢያውጽአ ለጽደቁ ወለርትዑ እምነ እግዚእየ ወሊተኒ ሠርሐኒ ፍኖትየ ፡ ውስተ ቤቱ ለእኁሁ ለእግዚእየ ለአብርሃም። ወሖረት ይእቲ ወለት ወነገረተ ለቤተ እማ ዘንተ ነገረ። ወባቲ ለርብቃ እኅወ ዘስሙ ላባ ወሮጸ ላባ ኀበ ዝኩ ብእሲ አፍአ ኀበ ዐዘቅት ፤ ሶበ ርእየ አዕኑጊሃ ወአውቃፈሃኒ ለእኅቱ ርብቃ ወትቤ ከመዝ ይቤለኒ ውእቱ ብእሲ ወመጽአ ኀበ ውእቱ ብእሲ እንዘ ይቀውም ኀበ ዐዘቅት። ወይቤሎ ነዓ ባእ ይትባረክ እግዚአብሔር ምንት ያቀውመከ አፍአ ናሁ አስተዳለውነ ማኅደረ ወቤተ ለአግማሊከ። ወቦአ ውእቱ ብእሲ ወአኅደረ አግማሊሁ ወአቅረቡ ሎቱ ሐሠረ ወእክለኒ ለአግማሊሁ ወአምጽኡ ሎቱ ማየ ለእግሩ ወለእልክቱኒ ዕደው እለ ምስሌሁ። ወአምጽኡ ሎቱ ኅብስተ ይብላዕ ወይቤሎሙ ኢይበልዕ እስከ እነግር ቃልየ ወይቤልዎ ንግር። ወይቤሎሙ ገብረ አብርሃም አነ። እግዚአብሔር ባረኮ ለእግዚእየ ጥቀ ወአዕበዮ ወወሀቦ አልህምተ ወአባግዐ ወወርቀ ወብሩረ ወአግብርተ ወአእማተ ፡ ወአግማለ ወአእዲገ። ወወለደት ሎቱ ሳራ ብእሲቱ ለእግዚእየ ለአብርሃም አሐደ ወልደ በዘረሥአ ወወሀቦ ኵሎ ዘቦቱ ሎቱ። ወአምሐለኒ እግዚእየ ወይቤለኒ ኢትንሣእ ለወልድየ ብእሲተ እምአዋልደ ከናአን እለ አኀድር አነ ውስቴቶን። ዳእሙ ሑር ውስተ ቤተ አቡየ ወውስተ ነገድየ ወንሣእ ብእሲተ ለወልድየ እምህየ። ወእቤሎ ለእግዚእየ ዮጊ ኢትፈቅድ ይእቲ ብእሲት መጺአ ምስሌየ። ወይቤለኒ እግዚእየ እግዚአብሔር ዘአሥመርኩ በቅድሜሁ ውእቱ ይፌኑ መልአኮ ቅድሜከ ወያሤኒ ፍኖተከ ወትነሥእ ብእሲተ ለወልድየ እምህየ ወእመአኮ ፡ እምነገድየ ወእመአከ በውስተ ቤተ አቡየ። ወይእተ አሚረ ንጹሐ ትከውን እምነ መሐላየ ወእመሰ አበዩከ ውሂበ ንጹሕ አንተ እመሐላ። ወሶበ መጻእኩ ዝየ ኀበ ዐዘቅት እቤ እግዚኦ አምላከ እግዚእየ አብርሃም ለእመ አንተ አውፃእከኒ ዮም በዛቲ ፍኖትየ እንተ አሐውር አነ ፤ ናሁ ቆምኩ መልዕልተ ዐዘቅተ ማይ ወአዋልደ ሰብአ ሀገር ይወጽኣ ይቅድሓ ማየ ወትኩን ይእቲ ድንግል እንተ አነ እብላ አስትይኒ ማየ ሕቀ እምነ ቀሡትኪ ፤ ወትበለኒ ስተይ አንተኒ ወለአግማሊከኒ እቅዳሕ ይእቲ ብእሲት እንተ አስተዳለውከ ለገብርከ ይስሐቅ እግዚኦ ወቦቱ ኣአምር ከመ ገበርከ ምሕረተ ለእግዚእየ ለአብርሃም። ወኮነ እንበለ ኣኅልቅ ሐልዮ በልብየ በጊዜሃ ወወፅአት ርብቃ ወትጸውር ቀሡታ ወወረደት ውስተ ዐዘቅት ወቀድሐት ወእቤላ አስትይኒ። ወአውረደት ቀሡታ ፍጡነ ወትቤ ስተይ አንተ ወለአግማሊከኒ ኣሰቲ። ወተስእልክዋ ወእቤላ ወለተ መኑ አንቲ ንግርኒ ወትቤለኒ ወለተ ባቱኤል አነ ወልደ ናኮር ዘወለደት ሎቱ ሜልካ ወአሰርገውክዋ አዕኑገ ወአውቃፈ ውስተ እዴሃ። ወሶበ አደመተኒ ሰገድኩ ለእግዚአብሔር ወአእኰትክዎ ለአምላከ አብርሃም ዘአውፅአኒ ውስተ ፍኖተ ጽድቅ ከመ እንሣእ ወለተ እኁሁ ለእግዚእየ ለወልዱ። ወለእመሰ ትገብሩ ምሕረተ ወጽድቀ ላዕለ እግዚእየ ንግሩኒ ወእማእኮ እትመየጥ እማእኮ የማነ ወእማእኮ ፀጋመ። ወአውሥእዎ ባቱኤል ወላባ ወይቤሉ እምኀበ እግዚአብሔር ኮነ ዝነገር ወኢንክል ተዋሥኦ ኢሠናየ ወኢእኩየ። ነያ ርብቃ ንሥኣ ወሑር ወትኩን ብእሲተ ወልደ እግዚእከ በከመ ይቤ እግዚእ። ወሶበ ሰምዐ ዘንተ ሰገደ ዲበ ምድር። ወአውጽአ ውእቱ ብእሲ ሰርጐ ወርቅ ወብሩር ወአልባሰ ሠናይተ ወወሀባ ፡ ለርብቃ ወወሀቦሙ አምኃሆሙ ለእኁሃ ወለእማኒ። ወእምዝ በልዑ ወሰትዩ ውእቱኒ ወእለ ምስሌሁ ወቤቱ ወተንሥኡ በጽባሕ ወይቤ ፈንውኒ ከመ እሑር ኀበ እግዚእየ። ወይቤሉ እኁሃ ወእማኒ ትንበር ወለትነ ዐሡረ መዋዕለ ምስሌነ ወእምዝ ትሑር። ወይቤሎሙ ኢተአኅዙኒ እንዘ እግዚአብሔር ሠርሐኒ ፍኖትየ ፈንውኒ ከመ እሑር ኀበ እግዚእየ። ወይቤልዎ ንጸውዓ ፡ ለርብቃ ወንስማዕ በውስተ አፉሃ። ወጸውዕዋ ለርብቃ ወይቤልዋ ተሐውሪኑ ምስለዝ ብእሲ ወትቤ አሐውር። ወፈነውዋ ለርብቃ ምስለ ንዋይ ወለወልደ አብርሃምኒ ፈነውዎ ምስለ እለ ምስሌሁ። ወባረክዋ ለርብቃ እኅቶሙ ወይቤልዋ እኅትነ አንቲ ወኩኒ አእላፈ ወአእላፈ አእላፍ ወይረስ ዘርእኪ አህጉረ ፀር። ወተንሥአት ርብቃ ወሐፃኒታ ዲቦራ ፡ ወተጽእና በአግማሊሆን ወሖራ ምስለ ውእቱ ብእሲ ወተወፈያ ውእቱ ብእሲ ለርብቃ ወሖሩ። ወይስሐቅሰ ይዋሒ ውስተ ገዳም መንገለ ዐዘቅት ወሀለው ኅዱራን ውስተ ምድር እንተ መንገለ አዜብ። ወወጽአ ይስሐቅ ይዛዋዕ ውስተ ገዳም ፍና ሰርክ ወሶበ ነጸረ ርእየ አግማለ እንዘ ይመጽኡ። ወሶበ ትኔጽር ርብቃ ርእየቶ ሊይስሐቅ ወወረደት እምውስተ ገመላ። ወተስእለቶ ለውእቱ ወልድ ወትቤሎ መኑ ውእቱ ዝንቱ ብእሲ ዘያንሶሱ ውስተ ገዳም ዘይትቄበለነ ወይቤላ ውእቱ ብእሲ ዝንቱ ውእቱ እግዚእየ ወነሥአት ሞጣሕተ ወተከድነት ገጻ። ወዜነዎ ሊይስሐቅ ወልዱ ኵሎ ዘከመ ገብረ። ወቦአ ይስሐቅ ቤተ እሙ ወእምዝ ነሥኣ ለርብቃ ወኮነቶ ብእሲቶ ወአፍቀራ ወአንገፍዎ ላሐ በእንተ እሙ ለይስሐቅ። ወደገመ አብርሃም አውሰበ ብእሲተ እንተ ስማ ኬጡራ። ወወለደት ወልደ ዘስሙ ዘንቤሬ ወዮቅጦንሃ ወሜዶንሃ ወምድያምሃ ፡ ወዮብቅሃ ወሴሄሃ። ወዮቅጦንሂ ወለዶ ለሴበቅ ወለቴማን ወለዴዳን ወዴዳን ፡ ወለዶ ለራጕኤል ወለንባብዞ ወለእዝራአም ወለሎአም። ወደቂቀ ምድያም ጌፌር ወአፉር ወሄኖኅ ወአቤሮን ወቲያራሶ እሉ ኵሎሙ ደቂቀ ኬጡራ። ወወሀቦ አብርሃም ኵሎ ንዋዮ ለይስሐቅ ወልዱ። ወለደቂቀ ዕቁባቲሁ ወሀቦሙ አብርሃም ሀብተ ወፈነዎሙ እምገጸ ይስሐቅ ወልዱ ፡ እንዘ ሕያው ውእቱ መንገለ ሠርቀ ፀሓይ። ወዝንቱ ውእቱ ሕይወቱ ሊአብርሃም ወዓመቲሁኒ ምእት ወሰብዓ ፡ ወኀምስቱ ዓመት። ወረሢኦ ጥቀ ሞተ አብርሃም ሠናየ ርሥአ ወፈጸመ መዋዕሊሁ ወወደይዎ ውስተ ሕዝቡ። ወቀበርዎ ይስሐቅ ወይስማኤል ውሉዱ ውስተ በአተ ካዕበት ዘገራህተ ኤፌሮን ዘሳአር ኬጥያዊ ዘአንጻረ ምንባሬ ፤ ገራህቱ ወበአቱሂ ዙተሣየጠ አብርሃም በኀበ ደቂቀ ኬጢ ወህየ ቀበርዎ ለአብርሃም ወለሳራ ብእሲቱ። ወኮነ እምድኅረ ሞተ አብርሃም ባረኮ እግዚአብሔር ለይስሐቅ ወልዱ ወኀደረ ይስሐቅ መንገለ ዐዘቅተ ራእይ። ወከመዝ ይእቲ ልደቱ ለይስማኤል ወልዱ ለአብርሃም ዘወለደት ሎቱ አጋር አመተ ሳራ። ወዝንቱ ውእቱ አስማቲሆሙ ለደቂቀ ይስማኤል በኵሩ ናቡኤት ወቄዴር ወነብዳሔል ወሜሴን ፤ ወመሰሜ ወአዱማ ወሜሴ ፤ ወኩዳ ወቴማን ወኢያጦር ወናፌሶ ወቄዴን። እሉ እሙንቱ ደቂቀ ይስማኤል ወዝንቱ አስማቲሆሙ በበሀገሮሙ ወበበማኅደሮሙ ዐሠርቱ ወክልኤቱ መሳፍንት ለእለ ሕዘቢሆሙ። ወዝንቱ ውእቱ ዓመተ ሕይወቱ ለይስማኤል ፻ወ፴ወ፯ዓመቱ ወሞተ ረሢኦ ወተቀብረ ኀበ አዝማዲሁ። ወኀደረ ባሕቱ እምነ ኤዌሌጥ እስከ ሱር እንተ ውስተ ግብጽ ወበጽሐ እስከ አሶርዮስ ወኀደረ ቅድመ ገጸ ኵሉ አኀዊሁ። ወከመዝ ይእቲ ልደቱ ለይስሐቅ ወልደ አብርሃም። ወአርብዓ ዓመቱ ለይስሐቅ አመ ነሥኣ ለርብቃ ወለተ ባቱኤል ሶርያዊ እምነ ማእከለ አፍላግ እኅቱ ለላባ ሶርያዊ ከመ ትኩኖ ብእሲቶ። ወይስእል ይስሐቅ ኀበ እግዚአብሔር በእንተ ርብቃ ብእሲቱ እስመ መካን ይእቲ ወሰምዖ እግዚአብሔር ወፀንሰት ብእሲቱ ርብቃ። ወይትሐወሱ ደቂቃ ውስተ ከርሣ ወትቤ እመሰ ከመዝ ሀለወኒ እኩን ለምንት ሊተ ዝንቱ ወሖረት ትስአል ኀበ እግዚአብሔር አምላክ። ወይቤላ እግዚአብሔር አምላክ ክልኤቱ ሕዝብ ሀለው ውስተ ከርሥኪ ወክልኤቱ ሕዝብ ይወጽኡ እምውስተ ከርሥኪ ወሕዝብ እምነ ሕዝብ ይኄይስ ወዘየዐቢ ይትቀነይ ለዘይንእሶ። ወተፈጸመ መዋዕለ ወሊዶታ ወክልኤቱ ሀለው ውስተ ከርሣ። ወወፅአ ወልዳ ዘበኵራ ወቀይሕ ኵለንታሁ ከመ ጽጌ ረዳ ወጸጓር ወሰመየቶ ስሞ ዔሳው። ወእምድኅሬሁ ወፅአ እኁሁ ወይእኅዝ በእዴሁ ሰኰና ዔሳው ወሰመየቶ ያዕቆብ ወስሳ ዓመቱ ለይስሐቅ አመ ወለደቶሙ ርብቃ ለዔሳው ወለያዕቆብ።27 ወልህቁ ወኮኑ ወራዙተ ወኮነ ዔሳው ብእሴ ሐቅል ነዓዌ ፡ ወያዕቆብሰ ሕሡም ራእዩ ወይነብር ውስተ ቤት። ወአፍቀሮ ይስሐቅ ለዔሳው ወልዱ እስመ ዘውእቱ ነዐወ ይሴሰይ ወርብቃሰ ታፈቅሮ ለያዕቆብ። ወአብሰለት ሎቱ ለያዕቆብ ወልዳ ትብሲለ ወመጽአ ዔሳው እምሐቅል። ወይቤሎ ዔሳው ለያዕቆብ አብልዐኒ እምነ ትብሲልከ እስመ ደከምኩ ጥቀ ወበእንተ ዝንቱ ተሰምየ ስሞ ኤዶም። ወይቤሎ ያዕቆብ ለዔሳው አግብእኬ ሊተ በኵረከ። ወይቤ ዔሳው ናሁ እመውት ለምንት እንከ ሊተ ከዊነ በኵር። ወይቤሎ ያዕቆብ መሐልኬ ሊተ ዮም ከመ ታግብእ ሊተ በኵረከ ወመሐለ ሎቱ ዔሳው ወአግብአ ሎቱ ለያዕቆብ ከዊነ በኵር። ወወሀቦ ያዕቆብ ለዔሳው ኅብስተ ወትብሲለ ብርስን ወበልዐ ወሰትየ ወተንሥአ ወሖረ።